[
["index.html", "Antologia Calvino Istruzioni per l’uso", " Antologia Calvino Mario Barenghi e Federico Pianzola 2020-10-12 Istruzioni per l’uso I testi raccolti in queste pagine sono formattati in HTML e si adattano alla dimensione dello schermo. Ciò significa che potete leggerli agevolmente su computer, tablet o smartphone. Potete utilizzare l’icona menu (tre righe orizzontali) sulla sinistra per accedere all’indice del libro. Utilizzate invece l’icona &lt; sulla destra per aprire il pannello coi commenti. Per poter annotare i testi con Hypothesis dovete registrarvi a questo link: https://hypothes.is/signup Dopo esservi registrati e aver confermato la vostra email, potete fare il login nel pannello laterale (cliccate l’icona &lt; per aprirlo). Una volta fatto l’accesso cliccate il seguente link per partecipare alla discussione di classe: https://hypothes.is/groups/Bk5DKk3z/bicocca IMPORTANTE: dovete fare il login per poter leggere i commenti degli altri, poiché fanno parte del gruppo privato “Bicocca”. Per aggiungere un commento selezionate una parte di testo e cliccate sull’icona \" che compare. Ricordate che dovete scrivere almeno 3 commenti e rispondere ad almeno 1 commento scritto da qualcun’altro. Funzioni extra Potete usare l’icona A in alto a sinistra per cambiare l’aspetto della pagina (colori), il carattere tipografico e la dimensione. Potete utilizzare la funzione di ricerca cliccando sulla lente d’ingrandimento in alto a sinistra. "],
["il-sentiero-dei-nidi-di-ragno.html", "Il sentiero dei nidi di ragno ", " Il sentiero dei nidi di ragno "],
["i.html", "I", " I Per arrivare fino in fondo al vicolo, i raggi del sole devono scendere diritti rasente le pareti fredde, tenute discoste a forza d’arcate che traversano la striscia di cielo azzurro carico. Scendono diritti, i raggi del sole, giù per le finestre messe qua e là in disordine sui muri, e cespi di basilico e di origano piantati dentro pentole ai davanzali, e sottovesti stese appese a corde; fin giù al selciato, fatto a gradini e a ciottoli, con una cunetta in mezzo per l’orina dei muli. Basta un grido di Pin, un grido per incominciare una canzone, a naso all’aria sulla soglia della bottega, o un grido cacciato prima che la mano di Pietromagro il ciabattino gli sia scesa tra capo e collo per picchiarlo, perché dai davanzali nasca un’eco di richiami e d’insulti. – Pin! Già a quest’ora cominci ad angosciarci! Cantacene un po’ una, Pin! Pin, meschinetto, cosa ti fanno? Pin, muso di macacco! Ti si seccasse la voce in gola, una volta! Tu e quel rubagalline del tuo padrone! Tu e quel materasso di tua sorella! Ma già Pin è in mezzo al carrugio, con le mani nelle tasche della giacca troppo da uomo per lui, che li guarda in faccia uno per uno senza ridere: – Di’ Celestino, sta’ un po’ zitto, bel vestito nuovo che hai. E di’, quel furto di stoffa ai Moli Nuovi, poi, non si sa ancora chi sia stato? Be’, che c’entra. Ciao Carolina, meno male quella volta. Sì, quella volta meno male tuo marito che non ha guardato sotto il letto. Anche tu, Pascà, m’han detto che è successo proprio al tuo paese. Sì, che Garibaldi ci ha portato il sapone e i tuoi paesani se lo son mangiato. Mangiasapone, Pascà, mondoboia, lo sapete quanto costa il sapone? Pin ha una voce rauca da bambino vecchio: dice ogni battuta a bassa voce, serio, poi tutt’a un tratto sbotta in una risata in i che sembra un fischio e le lentiggini rosse e nere gli si affollano intorno agli occhi come un volo di vespe. A canzonare Pin c’è sempre da rimettere: conosce tutti i fatti del carrugio e non si sa mai cosa va a tirar fuori. Mattina e sera sotto le finestre a sgolarsi in canzoni e in gridi, mentre nella bottega di Pietromagro la montagna di scarpe sfondate tra poco seppellisce il deschetto e trabocca in istrada. – Pin! Macacco! Muso brutto! – gli grida qualche donna. – Mi risuolassi quelle ciabatte invece di starci ad angosciare tutto il giorno! È un mese che le avete lì nel mucchio. Lo dirò un po’ io al tuo padrone, quando lo metteranno fuori! Pietromagro passa metà dell’anno in prigione, perché è nato disgraziato e quando c’è un furto nei dintorni finiscono sempre per mettere dentro lui. Torna e vede la montagna di scarpe sfondate e la bottega aperta senza dentro nessuno. Allora si siede al deschetto, piglia una scarpa, la gira, la rigira, la ributta nel mucchio; poi si prende la faccia pelosa tra le mani ossute, e sacramenta. Pin arriva fischiando e ancora non sa niente: ed ecco che si trova davanti Pietromagro con quelle mani già alte nell’aria e quelle pupille incorniciate di giallo e quella faccia nera di barba corta come pelo di cane. Grida, ma Pietromagro l’ha acciuffato e non lo molla; quando è stanco di picchiarlo lo lascia in bottega e s’infila all’osteria. Per quel giorno nessuno lo rivede. La sera, ogni due giorni, dalla sorella di Pin viene il marinaio tedesco. Pin lo aspetta nel carrugio ogni volta mentre sale, per chiedergli una sigaretta; i primi tempi era generoso e ne regalava anche tre, quattro per volta. Prendere in giro il marinaio tedesco è facile perché lui non capisce e guarda con quella faccia quagliata, senza contorno, rasa fin sulle tempie. Poi, quando se n’è andato, gli si possono fare gli sberleffi dietro, sicuri che non si volta; è ridicolo visto di dietro, con quei due nastri neri che gli scendono dal berretto marinaio fino al sedere lasciato scoperto dal giubbetto corto, un sedere carnoso, da donna, con una grossa pistola tedesca poggiata sopra. – Ruffiano… Ruffiano… – dice la gente a Pin dalle finestre, sottovoce perché con quei tipi è meglio non scherzare. – Cornuti… Cornuti… – risponde Pin facendo loro il verso e ingozzandosi di fumo gola e naso, fumo ancora aspro e ruvido contro la sua gola di bambino, ma di cui bisogna ingozzarsi fino a farsi lagrimare gli occhi e tossire con rabbia, non si sa bene il perché. Poi, con la sigaretta in bocca, andare all’osteria e dire: – Mondoboia, chi mi paga un bicchiere gli dico una cosa che poi mi dice grazie. All’osteria ci sono sempre gli stessi, tutt’il giorno, da anni, a gomiti sui tavoli e menti sui pugni che guardano le mosche sull’incerato e l’ombra viola in fondo ai bicchieri. – Che c’è, – dice Miscèl il Francese. – Tua sorella ha ribassato i prezzi? Gli altri ridono e picchiano pugni sullo zinco: – Te la sei presa questa volta, Pin, la risposta! Pin è lì che lo guarda di sotto in su attraverso la frangia di capelli spinosi che gli mangia la fronte. – Mondoboia, proprio come pensavo io. Guardate un poco, pensa sempre a mia sorella. Vi dico, non smette mai di pensarci: s’è innamorato. Di mia sorella s’è innamorato, che coraggio… Gli altri ridono a gola spiegata e lo scappellottano e gli versano un bicchiere. Il vino non piace a Pin: è aspro contro la gola e arriccia la pelle e mette addosso una smania di ridere, gridare ed essere cattivi. Pure lo beve, tracanna bicchieri tutto d’un fiato come inghiotte fumo, come alla notte spia con schifo la sorella sul letto insieme a uomini nudi, e il vederla è come una carezza ruvida, sotto la pelle, un gusto aspro, come tutte le cose degli uomini; fumo, vino, donne. – Canta, Pin, – gli dicono. Pin canta bene, serio, impettito, con quella voce di bambino rauco. Canta Le quattro stagioni. Ma quando penso all’avvenir della mia libertà perduta vorrei baciarla e poi morir mentre lei dorme… all’insaputa… Gli uomini ascoltano in silenzio, a occhi bassi come fosse un inno di chiesa. Tutti sono stati in prigione: chi non è stato mai in prigione non è un uomo. E la vecchia canzone da galeotti è piena di quello sconforto che viene nelle ossa alla sera, in prigione, quando i secondini passano a battere le grate con una spranga di ferro, e a poco a poco tutti i litigi, le imprecazioni si quetano, e rimane solo una voce che canta quella canzone, come ora Pin, e nessuno gli grida di smettere. Amo la notte ascoltar il grido della sentinella. Amo la luna al suo passar quando illumina la mia cella. Pin proprio in prigione non è mai stato: quella volta che volevano portarlo ai discoli, è scappato. Ogni tanto lo acchiappano le guardie municipali, per qualche scorribanda per le tettoie del mercato della verdura, ma lui fa impazzire tutto il corpo di guardia dagli strilli e dai pianti finché non lo liberano. Ma nella guardina dei vigili un po’ c’è stato rinchiuso, e sa cosa vuol dire, e perciò canta bene, con sentimento. Pin sa tutte quelle vecchie canzoni che gli uomini dell’osteria gli hanno insegnato, canzoni che raccontano fatti di sangue; quella che fa: Torna Caserio… e quella di Peppino che uccide il tenente. Poi, a un tratto, quando tutti sono tristi e guardano nel viola dei bicchieri e scatarrano, Pin fa una piroetta in mezzo al fumo dell’osteria, e intona a squarciagola: – E le toccai i capelli – e lei disse non son quelli – vai più giù che son più belli, – amor se mi vuoi bene – più giù devi toccar. Allora gli uomini dànno pugni sullo zinco e la serva mette in salvo i bicchieri, e gridano «hiuù» e battono il tempo con le mani. E le donne che sono nell’osteria, vecchie ubriacone con la faccia rossa, come la Bersagliera, ballonzolano accennando un passo di danza. E Pin, col sangue alla testa, e una rabbia che gli fa stringere i denti, si sgola nella canzonaccia fino a lasciarci l’anima: – E le toccai il nasino – e lei disse brutto cretino – vai più giù che c’è un giardino. E tutti gli altri, battendo il tempo con le mani alla vecchia Bersagliera che ballonzola, fanno il coro: – Amor se mi vuoi bene – più giù devi toccar. Quel giorno il marinaio tedesco veniva su di cattivo umore. Amburgo, il suo paese, era mangiato dalle bombe ogni giorno, e lui aspettava notizie ogni giorno di sua moglie, dei suoi bambini. Aveva un temperamento affettivo, il tedesco, un temperamento da meridionale trapiantato in un uomo del mare del Nord. S’era riempito la casa di figlioli, e adesso, spinto lontano dalla guerra, cercava di smaltire la sua carica di calore umano affezionandosi a prostitute dei paesi occupati. – Niente sigarette avere, – dice a Pin che gli è venuto incontro a dargli il gutentag. Pin comincia a smicciarlo di traverso. – Ben, camerata, da queste parti anche quest’oggi, è la nostalgia, eh? Ora è il tedesco a smicciare Pin; non capisce. – Vieni da trovare mia sorella, per caso? – fa Pin, con noncuranza. E il tedesco: – Sorella non in casa? – Ma come, non lo sai? – Pin ha una faccia falsa che sembra allevato dai preti. – Non lo sai che l’hanno portata all’ospedale, poveretta! Malattia brutta, ma pare che adesso la curino, se presa in tempo. Certo che lei ce l’aveva già da un po’… In ospedale, ci pensi, poveretta! La faccia del tedesco sembra latte quagliato: balbetta e suda: – O-spe-da-le? Ma-la-ttia? – Da una finestra dell’ammezzato s’affaccia il busto d’una giovane con la faccia equina e i capelli da negra. – Non dargli retta, Frick, non dargli retta a quel senza vergogna, – grida. – Questa poi me la paghi, muso di macacco, manca poco e mi rovini! Vieni su, Frick, non dargli retta che scherzava, il diavolo che se lo porti! Pin le fa uno sberleffo. – Te la sei presa una sudata fredda, camerata! – fa al tedesco e scantona per un vicolo. A volte il fare uno scherzo cattivo lascia un gusto amaro, e Pin si trova solo a girare nei vicoli, con tutti che gli gridano improperi e lo cacciano via. Si avrebbe voglia d’andare con una banda di compagni, allora, compagni cui spiegare il posto dove fanno il nido i ragni, o con cui fare battaglie con le canne, nel fossato. Ma i ragazzi non vogliono bene a Pin: è l’amico dei grandi, Pin, sa dire ai grandi cose che li fanno ridere e arrabbiare, non come loro che non capiscono nulla quando i grandi parlano. Pin alle volte vorrebbe mettersi coi ragazzi della sua età, chiedere che lo lascino giocare a testa e pila, e che gli spieghino la via per un sotterraneo che arriva fino in piazza Mercato. Ma i ragazzi lo lasciano a parte, e a un certo punto si mettono a picchiarlo; perché Pin ha due braccine smilze smilze ed è il più debole di tutti. Da Pin vanno alle volte a chiedere spiegazioni su cose che succedono tra le donne e gli uomini; ma Pin comincia a canzonarli gridando per il carrugio e le madri richiamano i ragazzi: – Costanzo! Giacomino! Quante volte te l’ho detto che non devi andare con quel ragazzo così maleducato! Le madri hanno ragione: Pin non sa che raccontare storie d’uomini e donne nei letti e di uomini ammazzati o messi in prigione, storie insegnategli dai grandi, specie di fiabe che i grandi si raccontano tra loro e che pure sarebbe bello stare a sentire se Pin non le intercalasse di canzonature e di cose che non si capiscono da indovinare. E a Pin non resta che rifugiarsi nel mondo dei grandi, dei grandi che pure gli voltano la schiena, dei grandi che pure sono incomprensibili e distanti per lui come per gli altri ragazzi, ma che sono più facili da prendere in giro, con quella voglia delle donne e quella paura dei carabinieri, finché non si stancano e cominciano a scapaccionarlo. Ora Pin entrerà nell’osteria fumosa e viola, e dirà cose oscene, improperi mai uditi a quegli uomini fino a farli imbestialire e a farsi battere, e canterà canzoni commoventi, struggendosi fino a piangere e a farli piangere, e inventerà scherzi e smorfie così nuove da ubriacarsi di risate, tutto per smaltire la nebbia di solitudine che gli si condensa nel petto le sere come quella. Ma nell’osteria gli uomini sono un muro di schiene che non s’apre per lui; e c’è un uomo nuovo in mezzo a loro, tutto magro e serio. Gli uomini smicciano Pin che entra, poi smicciano lo sconosciuto e dicono qualche parola. Pin vede che tira aria diversa; ragione di più per farsi avanti a mani in tasca e dire: – Mondoboia, la faccia che ha fatto il tedesco dovevate vedere. Gli uomini non rispondono con le solite uscite. Si voltano piano, a uno a uno. Miscèl Francese prima lo smiccia come se non lo avesse mai visto, poi dice, lento: – Sei una sporca carogna di ruffiano. Il volo di vespe sulla faccia di Pin ha un guizzo subito spento, poi Pin parla calmo, ma con gli occhi piccoli: – Poi mi dici perché. Il Giraffa volta un po’ il collo verso di lui e fa: – Vai via, noi con chi se la fa coi tedeschi non abbiamo nulla da spartire. – Va a finire, – dice Gian l’Autista, – che diventerete pezzi grossi del fascio, tu e tua sorella, con le vostre relazioni. Pin cerca di fare la faccia di quando li prende in giro. – Poi mi spiegate il significato, – dice. – Io col fascio non ci ho mai avuto niente da spartire, nemmeno coi balilla, e mia sorella va con chi le pare e non dà fastidio a nessuno. Miscèl si gratta un po’ la faccia: – Quando viene il giorno che cambia tutto, mi capisci? tua sorella la facciamo girare rasata e nuda come una gallina spennata… E per te… per te studiamo un servizio che non te lo sogni neppure. Pin non si scompone ma si vede che dentro ci soffre e si morde le labbra: – Quando viene il giorno che diventate più furbi, – dice, – vi spiegherò come stanno le cose. Primo, che io con mia sorella non sappiamo niente l’uno dell’altro e il ruffiano lo andate a fare voi se ne avete voglia. Secondo, che mia sorella non va coi tedeschi perché tiene coi tedeschi, ma perché è internazionale come la crocerossa e alla maniera che va con loro poi andrà con gl’inglesi, i negri e tutti i sacramenti che verranno dopo –. (Questi son tutti discorsi che Pin ha imparato ascoltando i grandi, magari quelli stessi che ora parlano con lui. Perché ora tocca a lui spiegarlo a loro?) – Terzo, che io col tedesco tutto quel che ho fatto è stato scroccargli delle gran sigarette, e in cambio gli ho fatto degli scherzi come quello di quest’oggi che ormai m’avete fatto girar l’anima e non ve lo racconto più. Ma il tentativo di sviare il discorso non attacca. Gian l’Autista dice: – Tempo di scherzare! Io sono stato in Croazia e lì bastava che uno scemo di tedesco andasse per donne in un paese che non se ne trovava più manco il cadavere. Miscèl dice: – Un giorno o l’altro te lo facciamo trovare in un tombino, il tuo tedesco. Lo sconosciuto che è stato tutto il tempo zitto, senz’approvare né sorridere, lo tira un po’ per una manica: – Non è il caso di parlar di questo adesso. Ricordatevi quel che v’ho detto. Gli altri annuiscono e guardano ancora Pin. Che cosa possono volere da lui? – Di’, – fa Miscèl, – hai visto che pistola ha il marinaio? – Un boia di pistola, ha, – risponde Pin. – Ben, – fa Miscèl, – tu ci porterai quella pistola. – E come faccio? – fa Pin. – T’arrangi. – Ma come faccio se la porta sempre appiccicata al sedere. Pigliatela voi. – Ben, dico: a un certo punto non se li toglie i pantaloni? E allora si toglie anche la pistola, sta’ sicuro. Tu vai e gliela prendi. T’arrangi. – Se voglio. – Senti, – fa il Giraffa, – non stiamo qui a scherzare. Se vuoi essere dei nostri ora sai cosa devi fare; se no… – Se no? – Se no… Lo sai che cos’è un gap? L’uomo sconosciuto dà una gomitata al Giraffa e scuote il capo: sembra sia scontento del modo di fare degli altri. Per Pin le parole nuove hanno sempre un alone di mistero, come se alludessero a qualche fatto oscuro e proibito. Un gap? Che cosa sarà un gap? – Sì che lo so cos’è, – dice. – Cos’è? – fa Giraffa. – È quello che in… te e tutta la tua famiglia. Ma gli uomini non gli dànno retta. Lo sconosciuto ha fatto loro cenno che avvicinino la testa e parla loro a bassa voce, e sembra che li sgridi di qualcosa, e gli uomini fanno cenno che ha ragione. Pin è fuori di tutto questo. Ora se ne andrà senza dir niente, e di quella storia della pistola è meglio non se ne parli più, era una cosa senz’importanza, forse gli uomini l’hanno già dimenticata. Ma Pin è appena alla porta quando il Francese alza la testa e dice: – Pin, allora per quella storia siamo intesi. Pin vorrebbe riprincipiare a far lo scemo, ma improvvisamente si sente bambino in mezzo ai grandi e rimane con la mano sullo stipite della porta. – Se no non ti far più vedere, – dice il Francese. Pin ora è nel carrugio. È sera e alle finestre s’accendono i lumi. Lontano, nel torrente, cominciano a gracidare le rane; di questa stagione i ragazzi stanno la sera appostati intorno ai laghetti, ad acchiapparle. Le rane strette in mano dànno un contatto viscido, sgusciante, ricordano le donne, così lisce e nude. Passa un ragazzo con gli occhiali e le calze lunghe: Battistino. – Battistino, lo sai che cos’è un gap? Battistino batte gli occhi, curioso: – No, dimmi: cos’è? Pin comincia a sghignazzare: – Vallo un po’ a chiedere a tua madre cos’è il gap! Digli: mamma, me lo regali un gap? Diglielo un po’: vedrai che te lo spiega! Battistino va via tutto mortificato. Pin sale per il carrugio, già quasi buio; e si sente solo e sperduto in quella storia di sangue e corpi nudi che è la vita degli uomini. "],
["ii.html", "II", " II In camera di sua sorella, a guardarci in quel modo, sembra sempre che ci sia la nebbia: una striscia verticale piena di cose con intorno l’offuscarsi dell’ombra, e tutto sembra cambi dimensioni se s’avvicina o s’allontana l’occhio dalla fessura. Sembra di guardare attraverso una calza da donna e anche l’odore è lo stesso: l’odore di sua sorella che comincia al di là della porta di legno ed emana forse da quelle vesti gualcite e da quel letto mai rifatto, rincalzato senza fargli prender aria. La sorella di Pin è sempre stata sciatta nelle faccende di casa, fin da bambina: Pin faceva dei grandi pianti in braccio a lei, da piccolo, con la testa piena di croste, e allora lei lo lasciava sul muretto del lavatoio e andava a saltare con i monelli nei rettangoli tracciati col gesso sui marciapiedi. Ogni tanto tornava la nave del loro padre, di cui Pin ricorda solo le braccia, grandi, e nude, che lo sollevavano in aria, forti braccia segnate da vene nere. Ma da quando la loro madre è morta, le sue venute sono state sempre più rade, finché nessuno l’ha più visto; si diceva che avesse un’altra famiglia in una città di là dal mare. Ora, per abitarci, Pin più che una camera ha un ripostiglio, una cuccia al di là d’un tramezzo di legno, con una finestra che sembra una feritoia, stretta e alta com’è, e profonda nello sbieco del muro della vecchia casa. Di là c’è la camera di sua sorella filtrata dalle fessure del tramezzo, fessure da farsi venire gli occhi strabici a girarli per vedere tutt’intorno. La spiegazione di tutte le cose del mondo è lì dietro quel tramezzo; Pin ci ha passato ore e ore fin da bambino e ci ha fatto gli occhi come punte da spilli; tutto quel che succede là dentro lui lo sa, pure ancora la spiegazione del perché gli sfugge e Pin finisce per aggomitolarsi ogni notte nella sua cuccetta abbracciandosi il petto. Allora le ombre del ripostiglio si trasformano in sogni strani, di corpi che s’inseguono, si picchiano e s’abbracciano nudi, finché viene un qualcosa di grande e caldo e sconosciuto, che sovrasta su di lui, Pin, e lo carezza e lo tiene nel caldo di sé, e questo è la spiegazione di tutto, un richiamo lontanissimo di felicità dimenticata. Ora il tedesco gira per la camera in maglietta, con le braccia rosee e cicciose come cosce, e ogni tanto viene a fuoco della fessura; a un certo punto si vedono anche le ginocchia della sorella che girano per aria ed entrano sotto le lenzuola. Pin ora deve contorcersi per seguire dove viene posato il cinturone con la pistola; è lì appeso a una spalliera di seggiola come uno strano frutto e Pin vorrebbe avere un braccio sottile come lo sguardo da far passare nella fessura, per prendere l’arma e tirarla verso di sé. Ora, il tedesco è nudo, in maglietta, e ride: ride sempre quando è nudo perché ha un fondo d’animo pudico, da ragazza. Salta nel letto e spegne la luce; Pin sa che passerà un po’ di tempo così nel buio e in silenzio, prima che il letto cominci a gemere. Ora è il momento: Pin dovrebbe entrare nella camera scalzo e carponi e tirare giù, senza far rumore, il cinturone dalla sedia: tutto questo non per fare uno scherzo e poi ridere e canzonare, ma per qualcosa di serio e misterioso, detto dagli uomini dell’osteria, con un riflesso opaco nel bianco degli occhi. Pure, a Pin piacerebbe essere sempre amico con i grandi, e che i grandi scherzassero sempre con lui e gli dessero confidenza. Pin ama i grandi, ama fare dispetti ai grandi, ai grandi forti e sciocchi di cui conosce tutti i segreti, ama anche il tedesco, e ora questo sarà un fatto irreparabile; forse non potrà più scherzare col tedesco, dopo questo; e anche con i compagni dell’osteria sarà diverso, ci sarà qualcosa che lo lega a loro su cui non si può ridere e dire cose oscene, e loro lo guarderanno sempre con quella riga diritta tra le sopracciglia e gli chiederanno a bassa voce cose sempre più strane. Pin vorrebbe sdraiarsi nella sua cuccetta e stare a occhi aperti e fantasticare, mentre il tedesco di là sbuffa e la sorella fa dei versi come per un solletico sotto le ascelle, fantasticare di bande di ragazzi che lo accettino come loro capo, perché lui sa tante cose più di loro, e tutti insieme andare contro i grandi e picchiarli e fare cose meravigliose, cose per cui anche i grandi siano costretti a ammirarlo ed a volerlo come capo, e insieme a volergli bene e a carezzarlo sulla testa. Ma invece lui deve muoversi nella notte solo e attraverso l’odio dei grandi, e rubare la pistola al tedesco, cosa che non fanno gli altri ragazzi che giocano con pistole di latta e spade di legno. Chissà cosa direbbero se domani Pin andasse in mezzo a loro, e scoprendola a poco a poco mostrasse loro una pistola vera, lucida e minacciosa e che sembra stia per sparare da sola. Forse loro avrebbero paura e anche Pin forse avrebbe paura a tenerla nascosta sotto il giubbetto: gli basterebbe una di quelle pistole per bambini che fanno lo sparo con una striscia di fulminanti rossi e con quella fare tanto spavento ai grandi da farli cadere svenuti e chiedergli pietà. Invece ora Pin è carponi sulla soglia della stanza, scalzo, con la testa già al di là della tenda in quell’odore di maschio e femmina che dà subito alle narici. Vede le ombre dei mobili nella stanza, il letto, la sedia, il bidé bislungo con le gambe a trespolo. Ecco: dal letto ora comincia a sentirsi quel dialogo di gemiti, ora si può avanzare carponi badando di far piano. Però forse Pin sarebbe contento che il pavimento scricchiolasse, il tedesco sentisse e tutt’a un tratto accendesse la luce, e lui fosse obbligato a scappare scalzo con sua sorella dietro che gli grida: Porco! E che tutto il vicinato sentisse e se ne parlasse anche all’osteria, e lui potesse raccontare la storia all’Autista e al Francese, con tanti particolari da essere creduto in buona fede e da far dire loro: – Basta. È andata male. Non ne parliamo più. Il pavimento scricchiola difatti, ma molte cose scricchiolano in quel momento e il tedesco non sente: Pin già è arrivato a toccare il cinturone, e il cinturone al contatto è una cosa concreta, non magica, e scivola giù dalla spalliera della sedia in modo spaventosamente facile, senza nemmeno battere contro terra. Adesso «la cosa» è successa: la paura finta di prima diventa paura vera. Bisogna aggomitolare in fretta il cinturone intorno alla fondina, e nascondere tutto sotto il maglione senza impastoiarsi braccia e gambe: poi tornare a quattro piedi sui propri passi, pian piano e senza mai togliere la lingua di tra i denti: forse se si togliesse la lingua di tra i denti succederebbe qualcosa di spaventoso. Una volta fuori non c’è da pensare a tornare nella sua cuccetta, a nascondere la pistola sotto il materasso come le mele rubate al mercato della frutta. Tra poco il tedesco s’alzerà e cercherà la pistola e metterà tutto a soqquadro. Pin esce nel carrugio: non è che la pistola gli bruci addosso; così nascosta nei suoi vestiti è un oggetto come un altro e ci si può dimenticare d’averla; spiace anzi questa propria indifferenza, e a ricordarsene Pin vorrebbe gli prendesse un brivido. Una pistola vera. Una pistola vera. Pin cerca di eccitarsi col pensiero. Uno che ha una pistola vera può tutto, è come un uomo grande. Può far fare tutto quello che vuole alle donne e agli uomini minacciando d’ucciderli. Pin ora impugnerà la pistola e camminerà sempre con la pistola puntata: nessuno potrà togliergliela e tutti ne avranno paura. Invece ha sempre la pistola avvolta nel gomitolo del cinturone, sotto il maglione e non si decide a toccarla, spera quasi che quando la cercherà non ci sia più, si sia smarrita nel calore del suo corpo. Il posto per guardare la pistola è un sottoscala nascosto dove ci si caccia per giocare a rimpiattino, e arriva un riverbero di luce da un lampione guercio. Pin svolge il cinturone, apre la fondina e con un gesto che sembra tiri un gatto per la collottola estrae la pistola: è davvero grossa e minacciosa, se Pin avesse il coraggio di giocarci farebbe finta che fosse un cannone. Ma Pin la maneggia come fosse una bomba; la sicura, dove avrà la sicura? Alla fine si decide a impugnarla, ma bada a non mettere le dita sotto il grilletto, tenendo ben forte l’impugnatura; pure così si può impugnare bene e puntarla contro quello che si vuole. Pin la punta prima contro il tubo della grondaia, a bruciapelo sulla lamiera, poi contro un dito, un suo dito, e fa la faccia feroce tirando indietro la testa e dicendo tra i denti: «la borsa o la vita», poi trova una scarpa vecchia e la punta contro la scarpa vecchia, contro il calcagno, poi nell’interno, poi passa la bocca dell’arma sulle cuciture della tomaia. È una cosa molto divertente: una scarpa, un oggetto così conosciuto, specie per lui, garzone ciabattino, e una pistola, un oggetto così misterioso, quasi irreale; a farli incontrare uno con l’altro si possono fare cose mai pensate, si possono far loro recitare storie meravigliose. Ma a un certo punto Pin non resiste più alla tentazione e si punta la pistola contro la tempia: è una cosa che dà le vertigini. Avanti, fino a toccare la pelle e sentire il freddo del ferro. Si potrebbe posare il dito sul grilletto, adesso: no, meglio premere la bocca della canna contro lo zigomo fino a farsi male, e sentire il cerchio di ferro con dentro il vuoto dove nascono gli spari. A staccare l’arma dalla tempia, di botto, forse il risucchio dell’aria farà esplodere un colpo: no, non esplode. Ora si può mettere la canna in bocca e sentire il sapore sotto la lingua. Poi, cosa più paurosa di tutte, portarla agli occhi e guardarci dentro, nella canna buia che sembra fonda come un pozzo. Una volta Pin ha visto un ragazzo che s’era sparato in un occhio con un fucile da caccia, mentre lo portavano all’ospedale: aveva un gran grumo di sangue su mezza faccia, e l’altra mezza tutta puntini neri della polvere. Ora Pin ha giocato con la pistola vera, ha giocato abbastanza: può darla a quegli uomini che gliel’hanno chiesta, non vede l’ora di darla. Quando non l’avrà più sarà come se non l’avesse rubata e il tedesco avrà un bell’andare in bestia con lui, lui lo potrà di nuovo prendere in giro. Il primo impulso sarebbe di entrare nell’osteria di corsa, annunciando agli uomini: «Ce l’ho e non mi scappa!» tra l’entusiasmo di tutti che esclamano: «Ma no!» Poi gli sembra che sia più spiritoso chiedere loro: «Indovina cos’ho portato?» e farli spazientire un po’ prima di dirlo. Ma certo loro penseranno subito alla pistola, tanto vale entrare subito in argomento, e cominciare a raccontar loro la storia in dieci maniere differenti, facendo capire che è andata male, e quando loro son più sulle spine e non si raccapezzano più, posare la pistola sul tavolo e dire: «Guarda cosa mi son trovato in tasca», e vedere un po’ che faccia fanno. Pin entra nell’osteria in punta di piedi, zitto; gli uomini parlottano sempre intorno a un tavolo, coi gomiti che sembra ci abbiano messo radici. Solo quell’uomo sconosciuto non c’è più e la sua sedia è vuota. Pin è dietro a loro e non se ne sono accorti: lui s’aspetta che tutt’a un tratto lo vedano e sussultino, facendogli piovere addosso una doccia di sguardi interrogativi. Ma nessuno si volta. Pin muove una sedia. Giraffa torce il collo, lo smiccia; poi torna a parlare piano. – Begli uomini, – fa Pin. Gli dànno un’occhiata. – Brutto muso, – gli fa Giraffa, amichevole. Nessuno dice più niente. – Allora, – fa Pin. – Allora, – dice Gian l’Autista, – cosa ci racconti di nuovo? Pin è un po’ smontato. – Ben, – fa il Francese, – sei giù di morale? Cantacene un po’ una, Pin. «Qui, – pensa Pin, – fanno l’indiano anche loro, ma non stan più nella pelle dalla curiosità.» – Alé, – dice. Ma non attacca: ha la gola appiccicata, secca, come quando si ha paura di piangere. – Alé, – ripete. – Quale vi canto? – Quale? – fa Miscèl. E Giraffa: – Che barba, stasera, vorrei già essere a dormire. Pin non ne può più del gioco: – E quell’uomo? – chiede. – Chi? – Quell’uomo seduto lì, prima? – Ah, – dicono gli altri e scuotono il capo. Poi riprendono a parlottare tra loro. – Io, – dice il Francese agli altri, – con questi del comitato non mi comprometterei troppo. Non me la sento d’andar di mezzo per la faccia loro. – Ben, – dice Gian l’Autista. – Noi cosa s’è fatto? S’è detto: vedremo. Intanto è bene averci un collegamento con loro senza impegnarci, e prendere tempo. Io coi tedeschi poi ci ho un conto da regolare da quando s’era al fronte insieme, e se c’è da battermi, mi batto volentieri. – Ben, – dice Miscèl. – Guarda che coi tedeschi non si scherza e non si sa come andrà a finire. Il comitato vuole che facciamo il gap; bene, noi facciamo il gap per conto nostro. – Intanto, – fa Giraffa, – gli facciamo vedere che siamo dalla loro, e ci armiamo. Una volta che siamo armati… Pin è armato: sente la pistola sotto la giacchetta e ci mette una mano sopra, come se gliela volessero portar via. – Ne avete armi, voi? – chiede. – Non ci stare a pensare, – fa il Giraffa. – Tu pensa a quella pistola del tedesco, siamo intesi. Pin rizza gli orecchi; ora dirà: indovinate, dirà. – Guarda un po’ di non perderla d’occhio, se ti capita sottomano… Non è come Pin avrebbe voluto, perché importa loro tanto poco, adesso? Vorrebbe non aver ancora preso la pistola, vorrebbe tornar dal tedesco e rimetterla al suo posto. – Per una pistola, – dice Miscèl, – non val la pena rischiare. Poi è un modello antiquato: pesante, s’inceppa. – Intanto, – dice Giraffa, – bisogna far vedere al comitato che facciamo qualcosa, questo è importante –. E continuano a parlottare sottovoce. Pin non sente più niente: ormai è sicuro che non darà loro la pistola; ha i lucciconi agli occhi e una rabbia gli stringe le gengive. I grandi sono una razza ambigua e traditrice, non hanno quella serietà terribile nei giochi propria dei ragazzi, pure hanno anch’essi i loro giochi, sempre più seri, un gioco dentro l’altro che non si riesce mai a capire qual è il gioco vero. Prima sembrava che giocassero con l’uomo sconosciuto contro il tedesco, adesso da soli contro l’uomo sconosciuto, non ci si può mai fidare di quel che dicono. – Ben, cantacene un po’ una, Pin, – dicono adesso, come se nulla fosse successo, come se non ci fosse stato un patto severissimo tra lui e loro, un patto consacrato da una parola misteriosa: gap. – Alé, – fa Pin, con le labbra che gli tremano, pallido. Sa che non può cantare. Vorrebbe piangere, invece scoppia in uno strillo in i che schioda i timpani e finisce in uno scatenio d’improperi: – Bastardi, figli di quella cagna impestata di vostra madre vacca sporca lurida puttana! Gli altri stanno a guardare cosa gli è preso, ma Pin è già scappato dall’osteria. Fuori, il primo impulso sarebbe di cercare quell’uomo, quello che chiamano «comitato» e dargli la pistola: ora è l’unica persona che Pin sente di rispettare, anche se prima, così zitto e serio, gli ispirava diffidenza. Ma adesso è l’unico che potrebbe comprenderlo, ammirarlo per il suo gesto, e forse lo prenderebbe con sé a far la guerra contro i tedeschi, loro due soli, armati di pistola, appostati agli angoli delle vie. Ma Comitato chissà dov’è adesso: non si può chiedere in giro, nessuno l’aveva mai visto prima. La pistola rimane a Pin e Pin non la darà a nessuno e non dirà a nessuno che l’ha. Solo farà capire che è dotato d’una forza terribile e tutti lo obbediranno. Chi ha una pistola vera dovrebbe fare dei giochi meravigliosi, dei giochi che nessun ragazzo ha fatto mai, ma Pin è un ragazzo che non sa giocare, che non sa prender parte ai giochi né dei grandi né dei ragazzi. Pure adesso Pin andrà lontano da tutti e giocherà tutto solo con la sua pistola, farà giochi che nessun altro conosce e nessun altro potrà mai sapere. È notte: Pin ha scantonato fuori dal mucchio delle vecchie case, per le stradine che vanno tra orti e scoscendimenti ingombri d’immondizie. Nel buio le reti metalliche che cintano i semenzai gettano una maglia d’ombre sulla terra grigio-lunare; le galline ora dormono in fila sui pali dei pollai e le rane sono tutte fuor d’acqua e fanno cori per tutto il torrente, dalla sorgente alla foce. Chissà cosa succederebbe a sparare a una rana: forse resterebbe solo una bava verde schizzata su qualche pietra. Pin va per i sentieri che girano intorno al torrente, posti scoscesi dove nessuno coltiva. Ci sono strade che lui solo conosce e che gli altri ragazzi si struggerebbero di sapere: un posto, c’è, dove fanno il nido i ragni, e solo Pin lo sa ed è l’unico in tutta la vallata, forse in tutta la regione: mai nessun ragazzo ha saputo di ragni che facciano il nido, tranne Pin. Forse un giorno Pin troverà un amico, un vero amico, che capisca e che si possa capire, e allora a quello, solo a quello, mostrerà il posto delle tane dei ragni. È una scorciatoia sassosa che scende al torrente tra due pareti di terra ed erba. Lì, tra l’erba, i ragni fanno delle tane, dei tunnel tappezzati d’un cemento d’erba secca; ma la cosa meravigliosa è che le tane hanno una porticina, pure di quella poltiglia secca d’erba, una porticina tonda che si può aprire e chiudere. Quando ha fatto qualche grosso dispetto e a furia di ridere il petto gli si è riempito d’una tristezza opaca, Pin vaga tutto solo per i sentieri del fossato e cerca il posto dove fanno la tana i ragni. Con uno stecco lungo si può arrivare fino in fondo ad una tana, e infilzare il ragno, un piccolo ragno nero, con dei disegnini grigi come sui vestiti d’estate delle vecchie bigotte. Pin si diverte a disfare le porte delle tane e a infilzare i ragni sugli stecchi, anche a prendere i grilli e a guardarli da vicino sulla loro assurda faccia di cavallo verde, e poi tagliarli a pezzi e fare strani mosaici con le zampe su una pietra liscia. Pin è cattivo con le bestie: sono esseri mostruosi e incomprensibili come gli uomini; dev’essere brutto essere una piccola bestia, cioè essere verde e fare la cacca a gocce, e aver sempre paura che venga un essere umano come lui, con una enorme faccia piena d’efelidi rosse e nere e con dita capaci di fare a pezzi i grilli. Ora Pin è solo tra le tane dei ragni e la notte è infinita intorno a lui come il coro delle rane. È solo ma ha la pistola con sé, e ora si mette il cinturone con la fondina sul sedere come il tedesco; solo che il tedesco è grasso e a Pin il cinturone può stare a tracolla, come le bandoliere di quei guerrieri che si vedono nei cinema. Adesso si può estrarre la pistola con un grande gesto come si snudasse una spada, e dire anche: «All’assalto, miei prodi!» come fanno i ragazzi quando giocano ai pirati. Ma non si sa che gusto ci provino quei mocciosi a dire e a fare quelle cose: Pin dopo aver fatto qualche salto per il prato, con la pistola puntata, mirando alle ombre dei ceppi d’olivo, s’è già annoiato e non sa più cosa fare dell’arma. I ragni sotterranei in quel momento rodono vermi o si accoppiano i maschi con le femmine emettendo fili di bava: sono esseri schifosi come gli uomini, e Pin infila la canna della pistola nell’imboccatura della tana con una voglia di ucciderli. Chissà cosa succederebbe se partisse un colpo, le case sono distanti e nessuno capirebbe da dove viene. Poi spesso i tedeschi e quelli della milizia sparano la notte addosso a chi gira nel coprifuoco. Pin ha il dito sul grilletto, con la pistola puntata nella tana di un ragno: resistere alla voglia di schiacciare il grilletto è difficile, ma certo la pistola è in sicurezza e Pin non sa come si toglie. A un tratto lo sparo parte così d’improvviso che Pin non se n’è nemmeno accorto d’aver schiacciato: la pistola fa un balzo indietro nella sua mano, fumante e tutta sporca di terra. Il tunnel della tana è crollato, sopra ci scende una piccola frana di terriccio e l’erba intorno è strinata. Pin è preso da spavento prima, e poi da gioia: tutto è stato così bello e l’odore della polvere è così buono. Ma la cosa che lo spaventa davvero è che le rane tacciono d’improvviso, e non si sente più niente come se quello sparo avesse ucciso tutta la terra. Poi una rana, molto distante, ricomincia a cantare, e poi un’altra più vicina, e altre più vicine ancora, finché il coro riprende e a Pin sembra gridino più forte, molto più forte di prima. E dalle case un cane abbaia e una donna si mette a chiamare dalla finestra. Pin non sparerà più perché quei silenzi e quei rumori gli fanno paura. Però un’altra notte tornerà e non ci sarà nulla che potrà spaventarlo e allora sparerà tutti i colpi della pistola anche contro i pipistrelli e i gatti che girano a quell’ora intorno ai pollai. Ora bisogna trovare un posto dove nascondere la pistola: il cavo d’un albero d’ulivo; o meglio: sotterrarla, o meglio ancora scavare una nicchia nella parete erbosa dove sono i nidi di ragno e coprire tutto con terriccio ed erba. Pin scava con le unghie in un punto dove il terriccio è già tutto corroso dalle fitte gallerie dei ragni, ci mette dentro la pistola nella fondina sfilata dal cinturone, e copre tutto con terriccio ed erba, e pezzi di parete di tana, biascicati dalle bocche dei ragni. Poi mette delle pietre in modo che lui solo possa riconoscere il posto, e va via frustando i cespugli con la cinghia del cinturone. La via del ritorno è per i beudi, i piccoli canali sopra il fossato con una stretta linea di pietre per camminarci. Pin andando trascina la coda del cinturone nell’acqua della cunetta e fischia per non sentire quel gracidio di rane che sembra s’amplifichi di momento in momento. Poi ci sono gli orti e le immondizie e le case: e arrivando lì Pin sente delle voci non italiane che parlano. C’è il coprifuoco ma lui spesso gira lo stesso di notte perché è un bambino e le pattuglie non gli dicono niente. Ma Pin questa volta ha paura perché forse quei tedeschi sono lì a cercare chi ha sparato. Vengono verso di lui e Pin vorrebbe scappare, ma quelli già gli gridano qualcosa e lo raggiungono. Pin s’è rattrappito in un gesto di difesa con la cinghia del cinturone come una frusta. Ma ecco che i tedeschi guardano proprio la cinghia del cinturone, vogliono quella; e tutt’a un tratto lo prendono per la collottola e lo portano via. Pin dice moltissime cose: preghiere, lamenti, insulti, ma i tedeschi non capiscono nulla; sono peggio, molto peggio delle guardie municipali. Nel vicolo ci sono addirittura delle pattuglie tedesche e fasciste armate, e della gente presa ed arrestata, anche Miscèl il Francese. Pin viene fatto passare in mezzo salendo per il vicolo. C’è buio; solo in cima ai gradini c’è un punto illuminato da un lampione guercio per l’oscuramento. Alla luce del lampione guercio, in cima al carrugio, Pin vede il marinaio con la grassa faccia imbestialita che punta un dito contro di lui. "],
["iii.html", "III", " III I tedeschi sono peggio delle guardie municipali. Con le guardie, se non altro, ci si poteva mettere a scherzare, dire: – Se mi lasciate libero vi faccio andare a letto gratis con mia sorella. Invece i tedeschi non capiscono quello che si dice, i fascisti sono gente sconosciuta, gente che non sa nemmeno chi è la sorella di Pin. Sono due razze speciali: quanto i tedeschi sono rossicci, carnosi, imberbi, tanto i fascisti sono neri, ossuti, con le facce bluastre e i baffi da topo. Nel comando tedesco, al mattino, il primo a essere interrogato è Pin. Di fronte a lui sono un ufficiale tedesco con la faccia da bimbo e un interprete fascista con la barbetta. Poi, in un angolo, il marinaio e, seduta, la sorella di Pin. Tutti hanno l’aria seccata: a quanto pare il marinaio, per una pistola rubata, deve aver montato tutta una storia, forse perché non l’incolpino d’essersela lasciata prendere, e deve aver raccontato molte cose false. Sul tavolo dell’ufficiale c’è il cinturone, e la prima domanda rivolta a Pin è: come mai avevi in mano questo? Pin è mezzo addormentato: hanno passato la notte sdraiati sul pavimento d’un corridoio e Miscèl il Francese s’è messo vicino a lui e ogni volta che Pin stava per prender sonno Miscèl gli dava una gomitata forte da fargli male, e gli diceva in un soffio: – Se parli ti facciamo la pelle. E Pin: – Crepa. – Neanche se ti battono, hai capito? devi dire una parola di noialtri. E Pin: – Morissi. – È inteso che se i soci non mi vedono tornare a casa fanno la pelle a te. E Pin: – Ti venisse un cancro all’anima. Miscèl è uno che prima della guerra lavorava in Francia negli alberghi e se la passava bene, anche se ogni tanto gli dicevano macaronì o cochon fassiste; poi nel ’40 hanno cominciato a metterlo in campo di concentramento e d’allora in poi tutto è andato di traverso: disoccupazione, rimpatrio, malavita. Le sentinelle a un certo punto si sono accorte di quel parlottare tra Pin e il Francese e hanno portato via il ragazzo perché era il principale indiziato e non doveva comunicare con nessuno. A Pin non è riuscito di dormire; a essere picchiato c’era abituato e non gli faceva tanta paura, ma quello che lo tormentava era un dubbio sull’atteggiamento da prendere nell’interrogatorio: da una parte avrebbe voluto vendicarsi di Miscèl e di tutti gli altri e dire subito ai comandanti tedeschi che la pistola l’aveva data a quelli dell’osteria e che c’era anche il gap; ma fare la spia era un altro atto irreparabile come rubare la pistola, voleva dire non più farsi pagare da bere all’osteria, cantare e stare a sentire cose sconce. E poi forse ci sarebbe andato di mezzo Comitato, sempre così triste e scontento, e questo a Pin sarebbe rincresciuto perché Comitato era l’unica persona buona in mezzo a tutti loro. Pin ora vorrebbe che Comitato arrivasse, chiuso nel suo impermeabile, entrasse nell’ufficio degli interrogatori e dicesse: «Gli ho detto io di prendere la pistola». Questo sarebbe un bel gesto, degno di lui e nemmeno gli succederebbe niente, perché proprio nel momento in cui gli esse-esse farebbero per imprigionarlo si sentirebbe come al cinematografo: «Arrivano i nostri!» ed entrerebbero di corsa gli uomini di Comitato a liberare tutti. – L’ho trovato, – risponde Pin all’ufficiale tedesco che gli ha chiesto del cinturone. Allora l’ufficiale solleva il cinturone e gli dà una frustata a una guancia con tutte le sue forze. Pin a momenti va per terra, sente come un volo d’aghi che gli si conficcano nelle lentiggini, e il sangue scorrergli per la guancia già gonfia. La sorella dà un grido. Pin non può fare a meno di pensare a quante volte lei l’ha picchiato, forte quasi come adesso, e che è una bugiarda a far tanto la sensibile. Il fascista conduce via la sorella, il marinaio attacca un discorso tedesco complicato indicando Pin, ma l’ufficiale lo fa star zitto. Chiedono a Pin se non si è deciso a dir la verità: chi l’ha mandato a rubar la pistola? – La pistola l’ho presa per sparare a un gatto e poi restituirla, – dice Pin ma non gli riesce di fare la faccia ingenua, si sente tutto gonfio e ha una voglia lontana di carezze. Una nuova frustata sull’altra guancia, meno forte però. Ma Pin, che si ricorda del suo sistema con le guardie municipali, dà un grido straziante prima ancora che la cinghia l’abbia toccato, e non la smette più. Comincia una scena in cui Pin salta urlando e piangendo per la stanza e i tedeschi lo rincorrono per acchiapparlo o per dargli frustate, e lui grida, frigna, insulta e risponde alle domande che continuano a fargli con risposte sempre più inverosimili. – Dove hai messo la pistola? Ora Pin può anche dire la verità: – Alle tane dei ragni. – Dove sono? Pin in fondo preferirebbe essere amico con questi uomini; anche le guardie municipali gliele suonano sempre e poi si mettono a scherzare su sua sorella. Se ci si mettesse d’accordo sarebbe bello spiegare a costoro dove fanno il nido i ragni e che loro s’interessassero e venissero con lui, che mostrerebbe loro tutti i posti. Poi andrebbero insieme all’osteria a comprare del vino e poi tutti in camera di sua sorella a bere, fumare e vederla ballare. Ma i tedeschi e i fascisti sono razze imberbi o bluastre con cui non ci si può intendere, e continuano a picchiarlo e Pin non dirà mai loro dove sono i nidi di ragno, non l’ha mai detto agli amici, figuriamoci se lo dice a loro. Piange, invece, un pianto enorme, esagerato, totale come il pianto dei neonati, misto a urli e imprecazioni e a pestate di piedi che lo si sente per tutto il casamento del comando tedesco. Non tradirà Miscèl, Giraffa, l’Autista e gli altri: sono i suoi veri compagni. Pin ora è pieno d’ammirazione per loro perché sono nemici di quelle razze bastarde. Miscèl può star sicuro che Pin non lo tradirà, di là certo sentirà i suoi gridi e dirà: «Un ragazzo di ferro, Pin, resiste e non parla». Difatti il baccano piantato da Pin si sente dappertutto, gli ufficiali degli altri uffici cominciano a essere seccati, al comando tedesco c’è sempre un viavai di gente per permessi e forniture, non è bene che tutti sentano che loro battono anche i bambini. L’ufficiale con la faccia infantile riceve l’ordine di smettere l’interrogatorio; continuerà un altro giorno e in altra sede. Ma far stare zitto Pin adesso è un problema. Loro vogliono spiegargli che tutto è finito ma Pin copre la loro voce coi suoi strilli. Gli si avvicinano in molti, per calmarlo, ma lui scappa e si divincola e raddoppia i piagnistei. Fanno entrare sua sorella che lo consoli e lui a momenti le salta addosso per morderla. Dopo un po’ c’è un gruppetto di militi e di tedeschi attorno a lui che cercano di rabbonirlo, qualcuno gli fa una carezza, qualcuno cerca d’asciugargli le lacrime. Alla fine, stremato, Pin si cheta, ansimando senza più voce in gola. Ora un milite lo condurrà alla prigione e domani lo riaccompagnerà all’interrogatorio. Pin esce dall’ufficio col milite armato che lo segue; ha la faccia piccola piccola sotto l’ispido dei capelli, gli occhi strizzati e le lentiggini lavate dal pianto. Sulla porta incontrano Miscèl il Francese che esce, libero. – Ciao, Pin, – dice, – vado a casa. Prendo servizio domani. Pin lo smiccia con gli occhietti rossi, a bocca aperta. – Sì. Ho fatto domanda per la brigata nera. Mi hanno spiegato i vantaggi, lo stipendio che si piglia. Poi, sai, nei rastrellamenti puoi girare per le case a perquisire dove vuoi. Domani mi vestono e mi armano. In gamba, Pin. Il milite che accompagna Pin alla prigione ha il berrettino nero col fascio rosso ricamato sopra: è un ragazzotto basso basso, con un moschetto più alto di lui. Non appartiene alla razza bluastra dei fascisti. Già da cinque minuti camminano e ancora nessuno dei due ha detto niente. – Se vuoi ti ci fanno entrare anche te nella brigata nera –, dice il milite a Pin. – Se voglio entro nella… di quella vacca della tua bisnonna, – gli risponde Pin senza scomporsi. Il milite vuol far l’offeso: – Di’, oh, con chi ti credi? Di’, oh, chi t’ha insegnato? – e si ferma. – Dài, portami in galera, sbrigati, – lo tira Pin. – E cosa ti credi, che in galera vai a star tranquillo? Tutti i momenti ti fanno andare all’interrogatorio e ti gonfiano dalle botte. Ti piace pigliar le botte? – A te invece piace essere in… – fa Pin. – A te, – fa il milite. – A te, a tuo padre e a tuo nonno, – fa Pin. Il milite è un po’ tonto e ci rimane male tutte le volte. – Se non vuoi che ti picchino, entra nella brigata nera. – E poi? – fa Pin. – E poi fai i rastrellamenti. – Tu li fai i rastrellamenti? – No. Io sono piantone al comando. – Ma va’. Chissà quanti ribelli hai ammazzato e non lo vuoi raccontare. – Ti giuro. Mai stato in un rastrellamento. – Mai tranne quelle volte che c’eri. – Tranne quella volta in cui m’han preso. – Han preso anche te in un rastrellamento? – Sì, è stato proprio un bel rastrellamento, proprio ben fatto. Pulizia completa. Anche me hanno preso. Ero nascosto in un pollaio. Proprio un bel rastrellamento. Con Miscèl Pin è rimasto male non perché giudichi che ha compiuto una brutta azione, che sia un traditore. Solo lo irrita lo sbagliarsi tutte le volte e non poter mai prevedere quel che fanno i grandi. Lui s’aspetta che uno pensi in un modo, e invece quello pensa in un altro, con cambiamenti che non si possono mai prevedere. In fondo anche a Pin piacerebbe essere nella brigata nera, girare tutto bardato di teschi e di caricatori da mitra, far paura alla gente e stare in mezzo agli anziani come uno dei loro, legato a loro da quella barriera d’odio che li separa dagli altri uomini. Forse, ripensandoci, deciderà d’entrare nella brigata nera, almeno potrà recuperare la pistola e forse potrà tenerla e portarla apertamente sulla divisa; e potrà anche vendicarsi dell’ufficiale tedesco e del graduato fascista con dei dispetti, per rifarsi in risate di tutti i pianti e gli urli. C’è una canzone delle brigate nere che dice: E noi di Mussolini ci chiaman farabutti… e poi ci sono delle parole oscene: le brigate nere possono cantare canzoni oscene per le vie perché sono farabutti di Mussolini, questo è meraviglioso. Però il piantone è uno stupido e gli dà ai nervi, perciò lui risponde male a ogni cosa che dice. La prigione è una grande villa d’inglesi requisita, perché nella vecchia fortezza sul porto i tedeschi hanno piazzato la contraerea. È una villa strana, in mezzo a un parco d’araucarie, che già prima forse aveva l’aria di una prigione, con molte torri e terrazze e camini che girano al vento, e inferriate che già c’erano da prima, oltre a quelle aggiunte. Adesso le stanze sono adattate a celle, strane celle con il pavimento di legno e linoleum, con grandi camini di marmo murati, con lavabi e bidè turati da stracci. Sulle torrette stanno sentinelle armate e sulle terrazze i detenuti fanno la coda per il rancio e si sparpagliano un po’ per il passeggio. Quando Pin arriva è l’ora del rancio e tutt’a un tratto si ricorda d’aver molta fame. Dànno una scodella anche a lui e lo mettono in coda. Tra i detenuti sono molti renitenti alla chiamata alle armi e anche molti per reati annonari, macellatori clandestini, trafficanti in benzina e in sterline. I delinquenti comuni sono rimasti in pochi, ormai che nessuno dà più la caccia ai ladri; gente che aveva da scontare vecchie condanne, e non è più in età di chiedere l’arruolamento per avere il condono. I politici si distinguono per i lividi che hanno sulla faccia, per il modo come si muovono con le ossa rotte dagli interrogatori. Anche Pin è un «politico», lo si vede subito. Sta mangiando la sua brodaglia, quando gli s’avvicina un ragazzo grande e grosso, con la faccia più gonfia e livida della sua e i capelli rasi sotto un berretto a visiera. – T’hanno conciato bene, compagno, – dice. Pin lo guarda, non sa ancora come deve trattarlo: – E te no? – dice. Il testarapata fa: – A me ogni giorno mi portano all’interrogatorio e mi picchiano con un nervo di bue. Lo dice con grande importanza come facessero un onore speciale per lui. – Se vuoi la mia minestra tieni, – dice a Pin. – Io non posso mangiare perché ho la gola piena di sangue. E sputa in terra una schiumetta rossa. Pin lo guarda con interesse: ha sempre avuto una strana ammirazione per chi riesce a sputare il sangue; gli piaceva molto vedere come fanno i tisici. – Allora sei tisico, – dice al testarapata. – Forse m’han fatto diventare tisico, – consente il testarapata con importanza. Pin ha dell’ammirazione per lui; forse diventeranno veri amici. E poi gli ha dato la sua minestra e Pin la gradisce molto perché ha fame. – Se continua così, – dice il testarapata, – mi rovinano per tutta la vita. Pin dice: – E tu perché non t’iscrivi nella brigata nera? Allora il testarapata s’alza e gli pianta in faccia gli occhi tumefatti: – Di’, ma lo sai chi sono io? – No, chi sei? – fa Pin. – Hai mai sentito parlare di Lupo Rosso? Lupo Rosso! e chi non ne ha sentito parlare? A ogni colpo incassato dai fascisti, a ogni bomba che scoppia nella villetta d’un comando, a ogni spia che sparisce e non si sa dove va a finire, la gente dice un nome sottovoce: Lupo Rosso. Pin sa anche che Lupo Rosso ha sedici anni, e prima lavorava alla «Todt» come meccanico: altri giovani che lavoravano nella «Todt» per avere l’esonero gliene hanno parlato, perché portava il berretto alla russa e parlava sempre di Lenin, tanto che l’avevano soprannominato Ghepeù. Aveva anche la mania della dinamite e delle bombe a orologeria e pareva che si fosse messo nella «Todt» per imparare come si fanno le mine. Finché un giorno il ponte della ferrovia è saltato in aria e Ghepeù non si è fatto più vedere alla «Todt»: stava sui monti e calava in città alla notte, con una stella bianca, rossa e verde sul berretto russo, e una grossa pistola. S’era fatto crescere i capelli lunghi e si chiamava Lupo Rosso. Ora Lupo Rosso è davanti a lui, col berretto alla russa senza più la stella, la grossa testa rasa, gli occhi pesti, e sputa sangue. – Sì: sei tu? – dice Pin. – Io, – fa Lupo Rosso. – E quando t’han preso? – Giovedì sul ponte del Borgo: armato e con la stella sul berretto. – E cosa ti fanno? – Forse, – dice con la sua aria d’importanza, – mi fucilano. – Quando? – Forse domani. – E tu? Lupo Rosso sputa sangue per terra: – Chi sei tu? – chiede a Pin. Pin dice il suo nome. Ha sempre desiderato d’incontrare Lupo Rosso, Pin, di vederlo sbucare una notte nei vicoli della città vecchia, ma ne ha avuto sempre anche un po’ paura, per via di sua sorella che va coi tedeschi. – Perché sei qui? – chiede Lupo Rosso. Ha quasi lo stesso tono perentorio dei fascisti che interrogano. Adesso tocca a Pin darsi un po’ d’arie: – Ho portato via una pistola a un tedesco. Lupo Rosso fa una smorfia favorevole, serio: – Sei in banda? – chiede. Pin dice: – Io no. – Non sei organizzato? Non sei in un gap? Pin è tutto contento di risentire quella parola: – Sì, sì, – dice, – gap! – Con chi sei? Pin ci pensa un po’ su, poi fa: – Con Comitato. – Chi? – Comitato, non lo conosci? – Pin vuol fare l’aria di superiorità ma non gli riesce bene. – Uno magro, con l’impermeabile chiaro. – Tu racconti delle storie, il comitato sono in tante persone, che nessuno sa chi siano, e preparano l’insurrezione. Tu non sai proprio niente. – Se nessuno sa chi siano non lo sai nemmeno tu. A Pin non piace parlare con i ragazzi di quella età perché vogliono fare i superiori e non gli dànno confidenza e lo trattano come un bambino. – Io lo so, – dice Lupo Rosso, – io sono uno del sim. Un’altra parola misteriosa: sim! gap! Chissà quante parole così ci saranno: a Pin piacerebbe saperle tutte. – So tutto anch’io, invece, – dice. – So che tu ti chiami anche Ghepeù. – Non è vero, – dice Lupo Rosso, – non bisogna chiamarmi così. – Perché? – Perché noi non facciamo la rivoluzione sociale, ma la liberazione nazionale. Quando il popolo avrà liberato l’Italia, inchiodiamo la borghesia alle sue responsabilità. – Come? – dice Pin. – Così. Inchiodiamo la borghesia alle sue responsabilità. Me l’ha spiegato il commissario di brigata. – Lo sai chi è mia sorella? – È una domanda che non c’entra, ma Pin ne ha basta di fare discorsi di cui non si capisce niente e preferisce entrare negli argomenti abituali. – No, – fa Lupo Rosso. – È la Nera di Carrugio Lungo. – E chi è? – Come chi è. Tutti la conoscono, mia sorella. La Nera di Carrugio Lungo. È incredibile che un ragazzo come Lupo Rosso non abbia mai sentito parlare di sua sorella. Nella città vecchia anche i bambini di sei anni cominciano a parlarne e spiegano alle bambine com’è che fa quand’è a letto con gli uomini. – Di’, non sa chi è mia sorella. Questa è buona… Pin vorrebbe chiamare anche gli altri detenuti e cominciare a fare il buffone. – Io le donne per ora non le guardo nemmeno, – dice Lupo Rosso. – Una volta fatta l’insurrezione, ci sarà tempo… – Ma se ti fucilano domani? – dice Pin. – Bisogna vedere, chi fa prima, se loro a fucilare me o io a fucilare loro. – Come sarebbe a dire? Lupo Rosso ci pensa un po’ su, poi si china all’orecchio di Pin: – Ci ho un piano che se mi riesce, prima di domani son scappato e allora tutti questi bastardi fascisti che mi hanno fatto del male la pagano uno per uno. – Scappi, e dove vai? – Al distaccamento vado. Dal Biondo. E prepariamo un’azione che se ne accorgeranno. – Mi porti con te? – No. – Sii bravo, Lupo, portami con te. – Mi chiamo Lupo Rosso, – precisa l’altro. – Quando il commissario m’ha detto che Ghepeù non andava bene, io gli ho chiesto come mi potevo chiamare, e lui ha detto: chiamati Lupo. Allora io gli ho detto che volevo un nome con qualcosa di rosso perché il lupo è un animale fascista. E lui m’ha detto: allora chiamati Lupo Rosso. – Lupo Rosso, – dice Pin, – senti, Lupo Rosso: perché non vuoi portarmi con te? – Perché sei un bambino, ecco perché. Dapprincipio, per la questione della pistola rubata, sembrava che con Lupo Rosso si potesse diventare amici sul serio. Ma poi ha continuato a trattarlo come un bambino, e questo dà ai nervi. Con gli altri ragazzi di quella età, Pin può almeno far valere la sua superiorità parlando di come son fatte le donne, ma con Lupo Rosso quest’argomento non attacca. Pure sarebbe bello andare in banda con Lupo Rosso e fare grandi esplosioni per fare crollare i ponti, e scendere in città sparando raffiche contro le pattuglie. Forse più bello ancora che la brigata nera. Soltanto la brigata nera ha le teste da morto che sono molto più d’effetto delle stelle tricolori. È una cosa che non sembra vera essere lì a parlare con uno che domani forse sarà fucilato, su quel terrazzo pieno d’uomini che mangiano abbovati in terra, tra comignoli che girano al vento e le guardie carcerarie sulle torrette con i mitra puntati. Sembra uno scenario incantato: tutt’intorno il parco con le ombre nere degli alberi d’araucaria. Pin ha quasi dimenticato le botte che ha preso, e non è ben sicuro che non sia un sogno. Ma ora le guardie carcerarie li mettono in fila per farli tornare in cella. – Dove sei di cella? – chiede Lupo Rosso a Pin. – Non so dove mi metteranno, – dice Pin, – non ci sono ancora stato. – M’interessa sapere dove sei, – dice Lupo Rosso. – Perché? – fa Pin. – Poi lo saprai. A Pin fanno rabbia quelli che dicono sempre: poi lo saprai. Tutt’a un tratto, nella fila dei detenuti che s’incamminano gli sembra di vedere una faccia conosciuta, molto conosciuta. – Di’, Lupo Rosso, lo conosci quello là davanti, secco secco, che cammina in quella maniera?… – È un detenuto comune. Lascialo stare. Sui detenuti comuni non c’è da fare assegnamento. – Perché? Io lo conosco! – Sono proletariato senza coscienza di classe, – dice Lupo Rosso. [Fine dell’estratto da “Il sentiero dei nidi di ragno”] "],
["flirt-prima-di-battersi.html", "Flirt prima di battersi", " Flirt prima di battersi Racconto I giardini municipali erano d’un gusto convenzionale e chiassoso, da cartolina patinata a colori: i mosaici di sassifraghe sui prati verdi, i lontani ventagli delle palme, le roccaglie irte d’agavi color caimano. Una volta nella loro vita centenaria, le agavi divaricano le loro foglie carnose e la sovrabbondanza dei loro umori spinge al cielo un fiore dal gambo lunghissimo ed esile. Sarebbe venuta anche per Vanda la volta di cedere ai fremiti che le tendevano la pelle liscia, inquietavano di piccoli morsi i suoi baci. Ma i pensieri e i discorsi dell’amore erano, attraverso le generazioni, giunti a lei legati a immagini di riti e amuleti, veli e anelli, impediti da divieti e reticenze, ma come una promessa garantita da un sistema ormai stabilito e facile alle indulgenze. La sua femminilità era tranquilla e chiassosa; la sua vita, la sua bellezza erano come sullo sfondo di una cartolina patinata a colori, come l’ignoranza del male nel mondo. Bastava, stando tra le braccia di Attilio, scostare le anche dall’aderire alle sue, schermire dal gioco delle sue mani le mammelle sensibili come colombe, una questione d’attenzione come il badare a non posare la bocca tinta di rosso sulla camicia dell’amico, appoggiando la guancia sul suo petto. Anche in Attilio era un guardingo senso di pericolo. Ad addentrarsi in quei minati terreni, con la schermaglia dei discorsi, con l’abbandono delle espansioni, ad incrinare la patinata superficialità del flirt, puntuale risorgeva in lei il motivo del suo primo fidanzamento tragicamente interrotto, della sua annoiata attesa di ragazza da marito, del viaggio di nozze sognato fin da fanciulla, in alberghi dalle fresche hall fastose. Attilio non era un ragazzo scapestrato o cinico; si ritraeva con una segreta furiosa paura; meglio fermarsi con le dita tra i suoi capelli biondi e fluidi, limitare la carezza alla seta azzurro-campanula della veste. Sulla strada tra i giardini e il mare passavano carriaggi tedeschi, in fila. – Conti i carri che passano? – chiese Vanda. Scosse il capo. – Dove andranno in là? – si domandò. – In Francia. Hanno fermato gli inglesi, ormai. L’ha detto la radio. Attilio pensò all’inutilità di quel suo andare con Vanda, assurdo nello schema delle convenzioni come erano assurdi i cactus barbuti, i cereus deformi nelle artificiose roccaglie: tutti simboli di una vicenda che Vanda non comprendeva, come non comprendeva le vicende della guerra: ogni cosa le arrivava attraverso echi di schemi falsi e morti: matrimoni, bollettini. Pure era contento di andare con Vanda, la ragazza più bella della spiaggia, dal corpo superbo e tranquillo; quella placida, ridente bellezza doveva dargli la sicurezza di sé stesso che gli abbisognava in quei giorni, non il tormento. Si sentiva di volerle bene, talvolta, a guardarla d’essere affezionato a quella sua persona armoniosa, a quelle anche piene, a quei seni piccoli come campanule sotto la veste azzurra, come le colombe, i caprioli del cantico dei cantici. – Cavriuoletti – disse. – Mmm…? – fece Vanda. – Cavriuoletti – ripeté. – Ma che dici? – Spiegarsi era inutile, non si sarebbero mai compresi. A un certo momento lei cominciava a giocare come una grande gatta, a aggiustargli il colletto della camicia aperta, a frugargli nelle tasche. La fermò con la mano già nella tasca destra della giacca, con le dita già strette intorno al foglio. – Lascia stare, curiosa! – Ma s’era fatto serio. – Perché? Segreti? – Non mollava. Le storse un poco il polso, piano. – T’ha scritto la bruna? – No. La rossa. – Dammi, voglio leggere anch’io. – Lascia. – Guarda che strappo. – Tanto non capirà, si disse. Lei guardò il foglio ruvido, dagli sbiaditi caratteri ciclostilati. Lesse: – … Per la salvezza del paese, la classe operaia dev’essere all’avanguardia di tutto il popolo… – Cos’è? – chiese. – Dispense. Diritto civile. Una barba. Ti diverte? – Lei rimise il foglio in tasca. – C’era bisogno di far tanto il misterioso? – Attilio si stupì di sentirsi deluso; aveva sperato qualcosa. Ma cosa c’era da sperare? Uscendo dai giardini incontrarono Edmondo. Attilio trasalì leggermente al vederlo: già qui? Edmondo si fermò a salutarli. Era uno spilungone, Edmondo, un po’ impacciato, come tutti i ragazzi grandi e grossi quando s’accorgono d’essere beneducati e se ne vergognano. – Diversi giorni che non ti si vedeva, Edmondo – disse Vanda. – Non vieni più alla spiaggia? – Sono stato un po’ in campagna, a studiare. – L’occhiata tra lui e Attilio non occorreva fosse allusiva. – Allora come va, Mondo? – fece Attilio. – Bene. Bene. Abbastanza. – Abbastanza? – Sì, sì, abbastanza. – Come, abbastanza? Bene o non bene? – Bene, bene, in complesso. – Era un discorso misterioso, Vanda li guardava con tanto d’occhi, bisognava tagliar corto. Cercarono di parlar d’altro, camminando tutt’e tre insieme. Per fortuna passò un’amica di Vanda e si fermarono a discorrere. Attilio tirò da parte Edmondo. – Allora? – Ieri battaglia a Pian del Carpe. – Lo so. Com’è andata? – Due camion carichi di tedeschi messi fuori combattimento. Il terzo è arrivato dopo e li ha sorpresi. Un morto: Gordon. Kim è ferito. Il resto un po’ sbandato ma si ricompone. – C’eri? – No, ero a Valdenga, al comando. – Come sono? – Molti. Armi non tante per ora, ma se le procurano. – D’aspetto, come? – Uomini come gli altri, un po’ sporchi. Comunisti, però. Bandiera rossa, salutano col pugno chiuso. – Ben, non fa niente, l’importante è combattere.” Edmondo scosse un po’ il capo; era liberale, lui; quelle cose non gli garbavano. – Tornerai su presto? – Dipende dal comitato, se ha da mandarmici. L’amica s’accomiatò, anche Edmondo salutò Vanda e li lasciò soli. – Cosa c’era di misterioso tra te e Edmondo? – Bastava accennasse a una storia di ragazze e lei avrebbe creduto. – Nulla, – disse. – Cose di studio. – Gli seccava dover inventare tutta una storia, sotto le domande di lei. – Credi di darmela a bere? Bene… non bene… abbastanza bene… Dove è stato in questi giorni, Edmondo? – Era noiosa certe volte, Vanda. – Per i fatti suoi, sarà stato. – Fatti di che genere? – Era inutile insistere. – Sai, si tratta di una ragazza… – cominciò Attilio. Dopo cena lui e gli amici si radunavano in sette o otto tutti su una panchina della passeggiata, stipati tanto che qualcuno finiva sempre fuori. Si sarebbe detto che commentassero il passeggio delle ragazze, ma le parole che giravano sulle loro bocche erano sommesse e rapide come lampi d’estate: – Una carica di tritolo sotto il ponte… Saranno cento, centocinquanta uomini… Il capo è Anselmo: è stato in Spagna con Negrin… Il Cotentin è libero… Puntano su Bordeaux… Tra i socialisti e i comunisti c’è questa differenza… – Edmondo raccontava fitto fitto delle sue missioni, bersagliato di domande; Attilio faceva strisciare volantini nelle tasche e s’arrabbiava in spiegazioni politiche raggomitolandosi sulla panchina nel calore del discorso; in mezzo a loro, con gli occhi semichiusi, il capo reclino sul lungo collo, sempre zitto, il Nato-Stanco sembrava che nemmeno li ascoltasse. Si sedeva tra loro, geometricamente, senza gualcire d’una ruga l’abito stirato, s’alzava a mezzo d’un discorso e s’allontanava silenziosamente, con passo sfiduciato. Il Nato-Stanco, lo chiamavano: in mezzo a loro, a quei loro discorsi echeggianti di scoppi e spari, colorati come carte geografiche e pavesi di bandiere, quel tipo silenzioso e indifferente rappresentava quasi il peso d’una loro condanna: era il ragazzo che non crede già più a nulla, non partecipa, che non si sente parte in causa. Quando Luisa passava, con la sorella, ogni sera, lui le s’accodava, con uno scheletrico cenno di saluto e prendeva a camminare al suo fianco, muto. Lei cominciava ad aizzarlo, pungente e il Nato-Stanco la fissava con gli occhi semichiusi, il labbro inclinato in un pigro sorriso, dandole ogni tanto una breve e lenta risposta. Ma gli altri non erano come lui, non volevano esserlo. Sui monti dietro a loro, vedevano avanzarsi figure avventurose, un’epopea da paesi vergini di storia: i partigiani. Qualcuno aveva già deciso, sarebbe salito con loro: Attilio era di questi. – Lascerai Vanda? – Chi gli aveva fatto questa domanda era uno sciocco. Vanda, che importanza aveva, Vanda? – A Vanda dirò che vado a Genova all’Università. – Ma era umiliante che per allontanarsi da Vanda bisognasse trovare la scusa, proprio come per allontanarsi dall’impiego nella ditta tedeschizzata, che gli garantiva l’esonero dall’esercito. E come i fascisti avrebbero fatto indagini per rintracciare l’esonerato disertore, così Vanda lo avrebbe cercato, avrebbe domandato di lui. – Perché nasconderglielo? – gli chiese un amico, – il fascino del ribelle, vuoi mettere? Non è una ragazza romantica, Vanda? – Romantica? Cioè che piange ai film d’amore, seduta sulle poltrone di velluto dei primi posti? – Certo, bisogna che glie lo dica, a Vanda. La prenda come vuole. – Quando Vanda passava davanti alla panchina, lui salutava i compagni e la raggiungeva, crogiolandosi nella loro invidia. Ora bisognava, parlando con Vanda, tirare il discorso su quell’argomento, anche in mezzo alla loro conversazione che non s’alzava d’un palmo sopra la banalità, ravvivata ogni tanto da qualche pallido frizzo, come dallo scodinzolare d’un cane bassotto. Per esempio: mare e montagna. – Mi piace molto la montagna, – disse Attilio. – Partirmene a piedi e girare per una settimana le Alpi Liguri, dormendo nei casolari e nei rifugi. – A me piace un po’ Cortina, il Breuil; da questa parte non c’è nulla che valga la pena, paesetti senza vita, ci si annoia. – Non era un inizio confortante. – Tutte le estati facevo un giro, sacco in ispalla. Peccato quest’anno con questi ribelli, questi tedeschi. Si rischia di prendersi una raffica in pancia. – Bel gusto! – fece Vanda. Attilio inghiottì saliva, riprese: – Eppure, di un po’ di montagna ne ho proprio voglia; sarei quasi tentato d’andarmene coi partigiani; dev’essere una vita pittoresca; mi attira. – Era un modo d’arrivarci vergognoso, vigliacco: ma Attilio, ad andare con Vanda, s’era avvezzato a questo torpido mentire, a questa maschera grigia e avvilente; perché? – Mamma mia! – fece Vanda. – I ribelli! Vorrei proprio vederti! Attilio non si smontò. – Non ti piacerebbe che fossi un partigiano, uno barbuto che gira nei boschi vestito di telo da tenda, col thompson, la cartuccera…? – Era un’immagine ridicola, creata apposta per Vanda, ma in fondo anche lui i partigiani li immaginava così. – Ma perché poi fanno i partigiani? – Rispondere a queste domande di Vanda era difficilissimo; non bisognava tirare in ballo le idee, neppure sfiorare le idee, neppure far sospettare che si aveva delle idee: Vanda si sarebbe ritratta spaventata come una cavalla a un’ombra sconosciuta. Bisognava muoversi nel vuoto pneumatico, indicarle qualche immagine che fosse catalogata nei suoi schemi, come in una scrittura a geroglifici. Le parlò della vita noiosa di quei tempi, senza distrazioni; disse che aveva voglia di muoversi, di vivere all’aria aperta, di picchiarsi. – Tu!? – fece Vanda. Certo era strano sentire Attilio entusiasmarsi per uno sport violento; si sarebbe capito da parte di un rompicollo, di uno di quei ragazzi che vanno in motocicletta, in motoscafo, non da parte di Attilio, che aveva paura a tuffarsi dal trampolino alto. Attilio si sentì ferito, quasi si fosse messa in dubbio la sua virilità; era una velleità intellettuale, questo suo voler fare il partigiano, ora lo capiva, nient’altro che una velleità intellettuale, ma lui ci si accaniva con furore. – Così, mi lasceresti, per il gusto di girare per i boschi con un fucile a trombone? – Ormai non c’era che mettersi a dire stupidaggini. – Verrai anche tu sui monti, s’intende! Sarai la mia squaw! Accenderai il fuoco quando tornerò dalla battaglia, mi darai da bere brodo d’alce mentre farò asciugare i mocassini! – C’era una donna lassù tra i partigiani, glie l’aveva detto Edmondo, una jugoslava: portava i calzoncini corti e sparava il mitra. Attilio doveva rompere con Vanda, non c’era scampo. La bionda Vanda dalla bocca vittoriosa, dalle vesti color campanula e color bouganvillea apparteneva a un mondo tramortito, deluso nel fondo delle sue fibre. La loro avventura, l’apoteosi dei loro frusti ideali, era caduta in un rogo dalle ali spezzate, come l’apparecchio del primo fidanzato di Vanda, morto nel cielo di Russia. Sulla spiaggia i corpi fermentavano di sole e di noia. Era un’estate morta, per i bagni: le spiagge abbandonate, ingombre di costruzioni antisbarco, il mare nero minato tutt’intorno, la sabbia trascurata, sporca come terra. Nessun bagnante venuto di fuori: solo soldati tedeschi dal corpo bianco e carnoso, con mutande ridicole. – Quest’anno non si guarda tanto per il sottile. Quella che può accaparrarsi un uomo è fortunata. – Chi parlava così era Elsa, il volto madido di crema, gli occhiali neri come orbite di teschio, il corpo steso sulla sdraio, nel prendisole gonfio come un sacco. Quanti anni aveva Elsa, ventisette, ventotto? Si diceva non avesse mai avuto un flirt in vita sua. Tornavano sempre nei suoi discorsi, gli uomini, con malinconia, con cinismo. C’era una valanga d’amore in lei che attendeva di scatenarsi, stretta nel prendisole attillato, amore di ragazza, amore di amante, amore già di madre: forse per questo i ragazzi ne avevano paura. Era inacidita in quell’abbandono: si vendicava a suo modo, con discorsi che volevano essere spregiudicati, dove uno scetticismo da salotto lottava con una superstite nostalgia d’illusioni romantiche, in un contrasto che muoveva a compassione. Sua sorella, Luisa, bella e pratica, dal sentimento paziente e senza problemi, aveva flirt silenziosi e brevi con ragazzi più giovani di lei, in attesa che il fidanzato lontano tornasse a sposarla. Ora andava con Ruggero, il Nato-Stanco, ideale per quel genere di relazione, perché non ne faceva mai parola ad alcuno, sapeva attendere e non s’impazientiva ai suoi capricci. Se Luisa avesse appartenuto a un altro rango avrebbe condotto certo una vita più libera, invece le toccava aver pazienza fino al giorno del matrimonio; poi la vita coniugale le si proponeva come qualcosa di pieno e d’intenso: l’affetto del marito, l’ammirazione dei cicisbei, e forse l’avventura. Le altre due sorelle: Olga, piccola e grassotta, che si faceva sempre prendere in giro dai fidanzati, e Enrichetta, un po’ languida, proclive agli strofinamenti felini contro il corpo dei compagni più robusti e abbronzati, erano figlie di una boliviana cinquantenne, che sedeva sulla sdraio posando sull’ombrellone inclinato una gamba grassa e lardosa, scrutando gli uomini con un gonfio occhio semichiuso. Al braccialetto le ciondolavano dei dischetti d’oro: pesetas. Vanda era la più bella della compagnia d’amiche, scolpita in una carne senza fremiti. Ed era la più sana, discendeva assai prossimamente da una prolifica razza contadina. Sapeva difendersi; e forse quel suo aver scelto d’andare con Attilio, il ragazzo intellettuale dalle scapole sporgenti e dalle natiche magre, era un espediente della sua difesa. E poteva essere anche grazioso, di fronte alle amiche, l’andare con quell’orso di Attilio, che diceva sempre stramberie, e ricondurlo alla società, al rispetto delle convenienze. Era una società che moriva in costume da bagno. Tutta la loro etica era in quei loro superstiti costumi da bagno, che delineavano e nascondevano con finta pudicizia i loro inguini. La vecchia madre boliviana che le sorvegliava era la carne eterna e sonnacchiosa, la loro prima materia. Gli aviatori del convalescenziario erano i frequentatori più assidui della spiaggia: tutti feriti, parecchi mutilati. Attilio a trovarsi in mezzo a loro, a ascoltare i loro discorsi di fidanzamenti e d’adulterii, di balli ora proibiti, domani finita la guerra ripresi, di bombardamenti fatti o subiti, considerava con orrore e pietà quella loro esplosione per le terre e i mari, ora vinta e travolta, a difesa disperata del loro piccolo mondo convenzionale di fidanzamenti e d’adulterii, e gli pareva d’essere prigioniero d’una gente senza vie di salvezza, come di quel cerchio di corpi seminudi, taluni ridotti a tronconi, quasi rottami gettati là da un naufragio. Perché restava là in mezzo, allora? Egli non era un vinto, la sua avventura cominciava oggi e apriva una stagione nuova. Vanda era una fiamma fredda, come era freddo in lei il ricordo del fidanzato che cadeva bruciando sulla Russia, rammentato oramai senza rimpianto, come un simbolo della loro fatalità comune. Gli operai erano diversi. Arrivavano a casa sua in uno o due, coi calzoni rattoppati, il fascio degli stampati sotto la camicia. Non erano mai contenti del lavoro svolto da Attilio. – Organizzare, organizzare – dicevano. Una parola dura, per Attilio, in principio. – Noi abbiamo organizzato tutta la ditta X, tutta la fabbrica Y, trecento operai circa. Possibile che tu non riesca a mettere insieme quattro studenti? – Come si faceva a spiegare loro la mentalità degli studenti? – Dicono che non capiscono a cosa serva il Fronte; a ogni modo quando c’è da far qualcosa loro ci stanno. – Di ognuno che lui organizzava chiedevano: – È un compagno? – Era difficile per uno studente essere un compagno, come si faceva a spiegarlo a loro? Attilio passava loro gli articoli appena scritti, loro li intascavano senza guardarli; forse li ciclostilavano senza nemmeno leggerli. Il triste dello scrivere clandestino, per Attilio, era nel non sapere chi avrebbe letto e nel non poter far sapere che era lui a scrivere: un castigo per la sua ambizione. Però, passando davanti alla sua biblioteca, gli sguardi degli operai s’incantavano sui ripiani stipati di volumi. Avevano un grande rispetto per i libri; li aveva visti una volta con libri allora allora comprati: di volgarizzazione scientifica, di storia, scelti con liberalità. (– Che libro stai leggendo? – gli aveva chiesto Vanda, una volta. – Il Faust. – Su, dimmi cosa stai leggendo. – Il Faust di Goethe, ho detto. – Dai, non scherzare, dimmelo. – Ma che c’è di strano: Goethe. – Uffa. Quante storie fai. – Beh, un romanzo di Foldy. Poi te l’impresto.) Forse prestando dei libri agli operai si sarebbe potuto spiegare meglio con loro. Ma sarebbe stata una cosa assurda, ora; non avrebbe avuto senso. Ora non c’era che da combattere. Per combattere bisognava lasciare Vanda. Dopo aver parlato per due ore di stupidaggini con Vanda, con la bocca amara come dopo un cattivo risveglio, a incontrare gli operai, a udire le notizie che gli dicevano: – È successo questo, quest’altro, non sai? – si sentiva tagliato fuori, si vergognava di sé stesso. Mentre tante cose succedevano nel mondo intorno, arresti, uccisioni, lei gli proponeva una delle sue solite stupide questioni, se poteva esistere un amore soltanto spirituale che non fosse anche materiale, e sosteneva che poteva esistere, e lui s’affannava invano a spiegarle che lo spirituale e il materiale erano la stessa cosa. Poi s’infuriava contro sé stesso; ogni volta. Incontrò gli operai passeggiando a braccetto con Vanda. Se ne venivano vestiti coi loro abiti buoni: uno, il gasista, secco e striminzito, l’aria patita; l’altro, il meccanico, con la schiena da pugilatore, lo sguardo olimpico. A un loro cenno lasciò Vanda, scusandosi. Erano in un giro solitario di un viale. – Sai, hanno preso Gigi, pare sorveglino anche noi, forse anche te. Non venire a casa nostra, neanche noi da te. Su Gigi non hanno prove, forse lo rilasciano. Sta’ all’occhio. – Non state a pensare a me. Al primo accenno d’aria cattiva: ai monti! Se non posso più fare attività qui, passo lassù. – Anche gli operai erano d’accordo. Poi cambiarono discorso. – Dì, sai che hai una donna fenomenale? – disse il gasista. Il meccanico annuì gravemente, sporgendo il labbro di sotto con aria da intenditore. “Crederanno che ci dorma assieme?” pensò Attilio. Ma l’avere una bella donna sentiva che lo avvicinava a quegli uomini, pur nella loro invidia; non era come avere una bella casa, dei bei libri, cosa di cui quasi si sentiva umiliato, di fronte a loro, cosa che dichiarava solo uno squilibrio sociale, tra lui e loro; nell’avere una bella donna era in gioco qualcosa di comune tra lui e loro. Di fronte alla bellezza delle donne erano compagni come di fronte al tedesco che li avrebbe forse arrestati insieme. Con quest’animo raggiunse Vanda: si sentiva ravvicinato anche a lei, adesso; ora che la vedeva giustificata pure agli occhi dei compagni. – Chi erano? – chiese Vanda. – Due della ditta. Questioni di turni. – Così tutto tornava come prima. Il gioco stupido ed inutile. Ma se l’avessero arrestato, cosa avrebbe detto, Vanda? Se l’avessero fermato, mentre era a braccetto con lei, due militi, e l’avessero portato via in mezzo a loro, ammanettato? Già la vedeva, ferma, che li guardava allontanarsi, impietrita dallo stupore, gli occhi già pieni di lacrime… Perché? Perché questo a Vanda? Alle volte gli prendevano degli slanci di tenerezza, per Vanda, quasi una precoce nostalgia, che preveniva la separazione. “Già: capisco perché dici sempre che vuoi andare in montagna e non ti decidi mai…” gli aveva detto il gasista, maligno. Ecco: anche gli operai comprendevano. Se avessero avuta una donna così, anche loro, forse… Doveva essere dolce e soffice la vita accanto a Vanda, come in un mondo di zucchero filato e di croccante, una vita senza problemi, lievemente animalesca, da sani animali soddisfatti: i borghesi! Perché non accettava Attilio questo suo posto di borghese assegnatogli dal destino, dalla natura? Perché pretendeva di risolvere le contraddizioni del mondo, e s’impelagava in contraddizioni ancora più stridenti? In quel suo spirito di ribellione, in quel suo consumarsi in una passione letteraria o politica, quanto non era residuo dell’ombrosa solitudine dell’adolescenza, quando la donna è una terra misteriosa e irraggiungibile? Ora egli aveva la donna, così, senza ribellione, senza gloria: la sua vita sarebbe stata soddisfatta anche così, ereditando l’agiata professione paterna, considerando con moderato umorismo quel piccolo mondo provinciale, accanto ad una moglie elegante ed invidiata: Vanda. A volte gli uomini che si muovevano nel mondo, tutti gli uomini che s’erano mossi nella storia, gli sembravano mossi da insanabili squilibri, affetti da una uguale, furibonda isteria. Poi, gli sbandamenti dei partigiani sui monti. I camion tedeschi saliti a centinaia, in quei giorni, avevano disperso le bande, bloccato tutti i paesi. I mongoli! Mille, duemila mongoli sarebbero arrivati oggi, domani, di qui a tre giorni; avrebbero battuto le montagne rocca per rocca, saccheggiando, squartando, violentando. – Non salire, – gli aveva detto Edmondo. Salire, e perché? Non poteva fare il suo dovere quaggiù, non era più utile a redigere il testo di un giornaletto clandestino, piuttosto che lassù, con un thompson che gli si sarebbe inceppato sicuramente tra le mani? Erano i tempi in cui la gente della città credeva che i partigiani fossero tutti armati di thompson. E non importava che Edmondo gli avesse assicurato che lassù thompson non ne aveva visto neanche uno; Attilio si vedeva gia col thompson inceppato, arma misteriosa e traditrice, travolto dall’orda cavalcante dei mongoli, con la treccia in mezzo al cranio raso. Non era pane per lui: come non era donna per lui la jugoslava di cui aveva detto Edmondo, coi calzoncini corti, il mitra, che parlava osceno. Meglio Vanda: meglio continuare a scrivere, a gettare i foglietti ciclostilati nelle cassette delle lettere dei portoni. Ma perché poi, continuare? Lo slancio degli inglesi ormai smorzato in Italia, in Francia; la Russia lontana come un brontolio di tuono; qua la rete che si stringeva ogni giorno: perquisizioni, arresti. Quanto sarebbe durata, così? Non bisognava essere fanatici, perdere il senso delle proporzioni. Quel giorno il partito lo invitava a una data ora, in una data casa: una trappola? No, stava diventando troppo diffidente. Ecco: lui sarebbe andato, avrebbe detto che per un po’ avrebbe sospeso la sua attività; riprenderebbe poi più tardi, appena le cose della guerra accennerebbero a schiarirsi. Non si poteva far girare a vuoto quella macina alimentata dalle loro vite. La casa era in un vicolo a ciottoli, appoggiata ad arcate. Si saliva per una scala stretta e buia, quasi verticale. Da dietro l’uscio sul breve pianerottolo veniva il rumore d’una macchina da cucire. Al bussare convenuto aprì una ragazza bassa e nera e lo introdusse in una stanzetta ingombra di quel disordine dei laboratori da sarta. Cercò chi l’aveva fatto chiamare. – Ti devo parlare io. Tu sei il compagno degli articoli? – Io sono quello di «Rinascere nel sangue», «Parole agli schiavi», «Italia senza italiani». – Li hai scritti tu? – Sì. Li hai letti? – La ragazza nera disse: – Sì. – Attilio s’era accorto che c’era in lei una bellezza raccolta e dignitosa, nel corpo proporzionato, nello sguardo fieramente triste. – Non si tratta di questo, adesso: tu organizzi studenti, no? – Ecco che ritornava distante, estranea. – Bene, bisogna raccogliere materiale per quelli di lassù, vestiario, medicinali, armi se ne trovi. E denari, sopratutto. – Cosa si sa di su? Va male? – Mancano di tutto. Ne torno adesso. Oreste e Spada sono feriti. Oreste gravemente. È morto Ruffini. – Stette un po’ in silenzio: Attilio s’accorse dello sguardo della ragazza nera, colmo d’una volontà cupa, disperata; di quel suo stringere un labbro tra i denti; del suo petto pieno di respiro, con le gugliate agli aghi appuntati sulla blusa. Non si poteva parlare di sospendere l’attività; chi ci aveva mai pensato, a sospendere? Era bello che in banda si potesse vedere una donna come lei, ogni tanto, non solo la jugoslava. E forse la jugoslava non c’era nemmeno, se l’era inventata Edmondo. – … Ma tengono duro. Guai se non si tenesse duro. Se i tedeschi hanno le spalle sicure è finita. Voglio che mi porti molta roba presto. Ci conto. Per quando? – Lasciami un po’ di tempo. Una settimana. – Prima: lassù muoiono. Guarda, domani vado su, ho da curare Oreste, da portargli bende, ché la ferita spurga continuamente. Giovedì sono di ritorno. Va bene giovedì? – Disse di sì, macchinalmente. – E cerca degli uomini che salgano. Anche ufficiali, se ne trovi. Di qualsiasi partito, di qualsiasi idea, basta che vogliano battersi. Bisogna fare nuovi distaccamenti, ricostituire la brigata. Uscito, gli rimase negli orecchi il grave sussurro delle sue ultime raccomandazioni: «Giovedì, intesi? Medicinali. Scarpe». E gli rimase negli occhi quel suo sguardo, mentre diceva che Ruffini era morto. Camminava per la strada a pugni chiusi. Degli uomini che salgano… Basta che vogliano battersi… Attilio voleva battersi: sentiva una volontà cupa e disperata in lui, avrebbe vendicato i morti, punito i traditori, ma capiva che ogni suo atto, ogni suo gesto sarebbe stato dettato da un segreto bisogno del rispetto, dell’ammirazione di quella ragazza bassa e nera. In quei tempi la città era bombardata ogni notte e le famiglie che potevano sfollavano in campagna accampandosi in villette e casolari. Le ragazze capitarono quasi tutte nei pressi d’un podere della famiglia d’Attilio: la domenica lui le invitò a mangiare frutta, a fare il bagno in una peschiera. Portarono il grammofono e ballarono nel recinto delle capre. Attilio partecipava alla festa senza riserve: solo per lui la festa aveva un senso, nessun altro lo sapeva: in casa, nascosto nella cassapanca, era il sacco già pronto per l’indomani all’alba, con la coperta avvolta, la pistola; quella era la festa d’addio, il commiato. Non senza tormento, però: di giorno in giorno, d’ora in ora, aveva rimandato la sua spiegazione con Vanda, la rottura. Non sapeva ancora cosa le avrebbe detto; ora era impossibile parlarle, con tutti gli altri intorno, sarebbe stato per stasera, se no l’avrebbe lasciata senza una parola, come un sasso. Aveva un aspro rancore contro di lei, forse immotivato; era forse il doverla lasciare così che l’obbligava a immaginarsela più egoista e cattiva di quanto non fosse. Lei s’era accorta da giorni di qualcosa di cambiato in lui, e si teneva sulla difesa; un’ombra veramente di cattiveria e d’egoismo era nella piega della sua bocca, nel suo sguardo, in quei giorni. S’erano svestite nella stalla, tra il bramito inquietante degli arieti. Coi loro costumi da spiaggia s’erano tuffate nell’acqua verde e viscida della peschiera. La vasca non grande ma profonda traboccava dei loro corpi; il divertimento per Attilio e gli amici era diguazzare in mezzo a quell’acqua e a quella carne di ragazze. C’era anche il Nato-Stanco, venuto per incontrare Luisa che non s’interessava più a lui; era innamorato morto, Ruggero, e non sentiva in sé la forza di riconquistare la donna ormai annoiata del gioco. Ma il peso della sua abulia non gravava più su Attilio; egli gustava la gioia del pomeriggio campagnolo, senza più timore di scoprire in sé un tenace attaccamento a quel mondo che stava per abbandonare. La sua decisione era presa, ormai. Scherzava con Vanda e ancor più con le altre ragazze, forse per un inconscio desiderio d’irritarla, di spingerla al litigio che giustificasse. Vanda era inquieta. – Che hai quest’oggi? Sei strano… – gli chiedeva, con apparenza tranquilla, indagatrice. – Strano? Mah… – Bisognava secondare il gioco. Vanda era sulla difesa, lo sguardo amaro. – Dimmi cos’hai… – Ora no. Stasera. Un vento acquatico moriva ogni sera in grembo agli olivi del poggio dove s’incontravano Attilio e Vanda, dopocena. Attilio approssimandosi si sentiva di nuovo insicuro: un accenno di debolezza sarebbe bastato a perderlo. Non era un’avventura che si decideva nel passo dell’indomani all’alba, ma tutta la sua vita, il suo essere uno piuttosto che un altro: se non partiva non avrebbe mai tagliato i ponti, sarebbe annegato in quello stagno di compromessi come nell’acqua viscida della peschiera, geometrico e snodato come il Nato-Stanco, si sarebbe rotolato nella polvere degli anni sotto l’ombrellone della vecchia boliviana. Vanda l’aspettava già, tra gli olivi, le mani nelle tasche del soprabito estivo bianco. Non s’era truccata, c’era qualcosa di gonfio sul suo volto, di vecchio. Attilio la raggiunse, si sentiva vuoto. – Vanda, – disse. Lei camminava senza guardarlo. – Non c’è bisogno che ti sforzi – fece – Ho capito tutto. – Questo era inaspettato, ma semplificava; era la via naturale, diretta. Attilio fece un gesto con le braccia, un: ormai! – Luisa, eh? – disse Vanda. Che c’entrava Luisa? – Quella divetta. Me ne sono accorta subito. Ma ti piglia in giro, ti piglia! – Le sue parole erano tutte rabbia e saliva tra i denti. Era una cosa sciocca, umiliante: credeva in una sua infedeltà; e che altro si poteva aspettare da lei? La gelosia di Vanda non inorgogliva mai Attilio: era meschina, non derivava dall’amore ma dalle piccole rivalità di ragazze use a contendersi gli amici solo per farsi dispetto l’un l’altra, Attilio o il Nato-Stanco era lo stesso. Per questo stupido gioco aveva trattenuto Attilio, non per altro; e lui, sciocco, se n’era tormentato. – Sì: Luisa, – disse. Sarebbe finita, così. – Va’ da lei, allora. Chi ti tiene? Tutti i gusti son gusti. – Continuava a non guardarlo, era sconfitta. – È che lei non fa tante storie, come te. Con lei si può arrivare subito al sodo, si può arrivare. – Si stupì d’aver parlato così. Per vendetta? Per orgoglio d’uomo? Ma lei non trasalì; sembrava l’aspettasse. Si rivoltò lenta, guardandolo a palpebre cariche, le sopracciglia contorte. La boliviana, pensò Attilio. Si sentiva freddo e lucido. Forse era ingiusto: la odiava. Vanda non era più lei: il viso spiegato come un panno steso. Attilio conosceva quell’abbattimento delle ragazze vinte, si sentiva lucido, padrone di sé. Lei morse il bavero del soprabito, a occhi gelidi: s’era dominata. Era una ragazza forte? Era vile! Era vile, nell’odio inclemente di Attilio, perché non aveva il coraggio d’andare fino in fondo, perché si sacrificava al pregiudizio. Ma ecco, ora Vanda alzava il viso verso di lui, abbandonata a ridosso d’un tronco, si ravviava i capelli alle tempie. C’era sempre molta bellezza in lei. Scopriva i denti. L’astuta boliviana, ancora. – Mi sposerai…? – disse. I sogni dei partigiani sono corti e poco fantasiosi. Sogni di uomini affamati, nati dalle notti di fame, legati alla storia del cibo sempre poco e da dividere in tanti: sogni di pezzi di pane morsicati e chiusi in un cassetto. I cani randagi devono fare sogni simili, di ossa rosicchiate e nascoste sottoterra. Solo se si dorme vicino al fuoco, la pancia è piena, e non si è camminato troppo durante il giorno, ci si può concedere di sognare una donna nuda e al mattino ci si sveglia sgombri e spumanti con una letizia come d’ancore salpate. Allora si prende a parlare di ragazze, con i compagni stesi nella paglia, e si racconta e ci si passa le fotografie. Toccò anche a Attilio mostrare la sua, portata sempre in fondo al portafoglio. I compagni pidocchiosi, malrasi, si sporgevano dietro le sue spalle, sbarrando gli occhi imbambolati davanti al viso, al corpo della più bella ragazza della spiaggia. Essa sarebbe rimasta così nei loro occhi di uomini assetati e così l’avrebbero sognata, nei loro sonni interrotti dai turni di guardia e dagli allarmi. E ad Attilio parve in quel momento che a abbandonarla alle fantasie di quei suoi compagni pidocchiosi e stracciati, avesse esaudito un suo ultimo desiderio di vendetta. "],
["ultimo-viene-il-corvo.html", "Ultimo viene il corvo ", " Ultimo viene il corvo "],
["un-pomeriggio-adamo.html", "Un pomeriggio, Adamo", " Un pomeriggio, Adamo Il nuovo giardiniere era un ragazzo coi capelli lunghi, e una crocetta di stoffa in testa per tenerli fermi. Adesso veniva su per il viale con l’innaffiatoio pieno, sporgendo l’altro braccio per bilanciare il carico. Innaffiava le piante di nasturzio, piano piano, come versasse caffelatte: in terra, al piede delle piantine, si dilatava una macchia scura; quando la macchia era grande e molle lui rialzava l’innaffiatoio e passava a un’altra pianta. Il giardiniere doveva essere un bel mestiere perché si potevano fare tutte le cose con calma. Maria-nunziata lo stava guardando dalla finestra della cucina. Era un ragazzo già grande, eppure portava ancora i calzoni corti. E quei capelli lunghi che sembrava una ragazza. Smise di risciacquare i piatti e batté sui vetri. Ragazzo, - disse. Il ragazzo-giardiniere alzò la testa, vide Maria-nunziata e sorrise. Anche Maria-nunziata si mise a ridere, per rispondere a lui, e perché non aveva mai visto un ragazzo coi capelli così lunghi e con una crocetta come quella in testa. Allora il ragazzo-giardiniere le fece «vieni-qui» con la mano e Maria-nunziata continuava a ridere per quel suo modo buffo di fare i gesti, e si mise anche lei a fare gesti per spiegargli che aveva da rigovernare i piatti. Ma il ragazzo- giardiniere le faceva «vieni-qui» con una mano e con l’altra indicava i vasi delle dalie. Perché indicava i vasi delle dalie? Maria-nunziata schiuse i vetri e mise la testa fuori. Cosa c’è? - disse, e si mise a ridere. Di’: vuoi vedere una bella cosa? Cos’è? Una bella cosa. Vieni a vedere. Presto. Dimmi cosa. Te la regalo. Ti regalo una bella cosa. Ho i piatti da lavare. Poi viene la signora, e non mi trova. La vuoi o non la vuoi? Alé, vieni. Aspetta lì, - disse Maria-nunziata, e chiuse la finestra. Quando uscì dalla porticina di servizio, il ragazzo-giardiniere era sempre lì che bagnava i nasturzi. Ciao, - disse Maria-nunziata. Maria-nunziata sembrava più alta perché aveva le scarpe belle coi sugheri, che era un peccato tenerle anche per i servizi, come piaceva a lei. Ma aveva una faccia bambina, piccola in mezzo al riccio dei capelli neri, e anche le gambe ancora magre e bambine, mentre il corpo, negli sbuffi del grembiule, era già pieno e adulto. E rideva sempre: a ogni cosa detta dagli altri o da lei, rideva. Ciao, - disse il ragazzo-giardiniere. Aveva la pelle marrone, sulla faccia, sul collo, sul petto: forse perché stava sempre così, mezzo nudo. Come ti chiami? - disse Maria-nunziata. Libereso, - disse il ragazzo-giardiniere. Maria-nunziata rideva e ripetè: - Libereso… Libereso… che nome, Libereso. É un nome in esperanto, - disse lui. - Vuol dire libertà, in esperanto. Esperanto, - disse Maria-nunziata. - Sei esperanto, tu? L’esperanto è una lingua, - spiegò Libereso. Mio padre parla esperanto. Io sono calabrese, - disse Maria-nunziata. Come ti chiami? Maria-nunziata, - e rideva. Perchè ridi sempre? Ma perchè ti chiami Esperanto? Non esperanto: Libereso. Perchè? E perchè tu ti chiami Maria-nunziata? É il nome della Madonna. Io mi chiamo come la Madonna e mio fratello come san Giuseppe. Sangiuseppe? Maria-nunziata scoppiava dal ridere: - Sangiuseppe! Giuseppe, non Sangiuseppe! Libereso! Mio fratello, - disse Libereso, - si chiama Germinal e mia sorella Omnia. Quella cosa, - disse Maria-nunziata, - fammi vedere quella cosa. Vieni, - disse Libereso. Posò l’innaffiatoio e la prese per mano. Maria-nunziata s’impuntò: - Dimmi cos’è, prima. Vedrai, - disse lui, - mi devi promettere che la terrai da conto. Me la regali? Sì, te la regalo. - L’aveva condotta nell’angolo vicino al muro del giardino. C’erano delle piante di dalia in vaso alte quanto loro. É lì. Cosa? Aspetta. Maria-nunziata faceva capolino dietro le sue spalle. Libereso si chinò per spostare un vaso, ne alzò un altro, vicino al muro, e indicò per terra. Lì, - disse. Cosa? - disse Maria-nunziata. Non vedeva niente: era un angolo in ombra, con foglie umide e terriccio. Guarda che si muove, - disse il ragazzo. Allora lei vide una pietra di foglie che si muoveva, una cosa umida, con occhi e piedi: un rospo. Mammamia! Maria-nunziata era scappata saltando tra le dalie con le scarpe belle di sughero. Libereso era accoccolato vicino al rospo e rideva, con i denti bianchi in mezzo alla faccia marrone. Hai paura! É un rospo! Perché hai paura? É un rospo! - gemette Maria-nunziata. É un rospo. Vieni, - disse Libereso. Lei gli puntò contro un dito: - Uccidilo. Il ragazzo mise le mani avanti, quasi a ripararlo: - Non voglio. È buono. É un rospo buono? Sono tutti buoni. Mangiano i vermi. Ah, - disse Maria-nunziata, ma non s’avvicinava. Si mordeva il colletto del grembiule e cercava di vedere torcendo gli occhi. Guarda che bello, - disse Libereso e mise giù la mano. Maria-nunziata s’avvicinò: non rideva più, guardava a bocca aperta: - No! Non lo toccare! Libereso con un dito stava carezzando il rospo sulla schiena verde-grigia, piena di verruche bavose. Sei matto? Non sai che brucia, a toccarlo, e ti fa gonfiare la mano? Il ragazzo le mostrò le sue grosse mani marrone, con le palme rivestite da uno strato giallo calloso. A me non fa niente, - disse. - É così bello. Aveva preso il rospo per la collottola come fosse un gattino e se l’era posato sul palmo d’una mano. Maria-nunziata, mordendosi il collarino del grembiule, s’avvicinò e gli s’accoccolò vicino. Mammamia che impressione, - disse. Erano accoccolati tutt’e due dietro le dalie, e i ginocchi rosa di Maria-nunziata sfioravano quelli marrone tutti sbucciature di Libereso. Libereso passava una mano sul dorso del rospo, di palma e di dorso, e ogni tanto lo riacchiappava quando voleva scivolar giù. Carezzalo anche tu, Maria-nunziata, - disse. La ragazza si nascose le mani in grembo. No, - disse. Come? - lui disse, - non lo vuoi? Maria-nunziata abbassò gli occhi, poi guardò il rospo e li riabbassò subito. No, - disse. É tuo. Te lo regalo, - disse Libereso. Maria-nunziata aveva gli occhi annuvolati, adesso: era triste rinunciare a un regalo, nessuno le faceva mai regali, ma il rospo proprio le metteva schifo. Te lo lascio portare in casa, se vuoi. Ti terrà compagnia. No, - disse. Libereso rimise in terra il rospo che s’andò subito ad acquattare tra le foglie. Ciao, Libereso. Aspetta. Devo finire di lavare i piatti. La signora non vuole che esca in giardino. Aspetta. Ti voglio regalare qualcosa. Una cosa proprio bella. Vieni. Lei si mise a seguirlo per i vialetti di ghiaia. Era uno strano ragazzo, Libereso, con i capelli lunghi e che pigliava in mano i rospi. Quanti anni hai, Libereso? Quindici. E tu? Quattordici. Compiti o da compire? Li compio il giorno dell’Annunciazione. É già passato? Come, non sai quand’è l’Annunciazione? S’era rimessa a ridere. No. L’Annunciazione, quando c’è la processione. Non ci vai alla processione? Io no. Al mio paese sì che ci sono delle belle processioni. Al mio paese non è come qui. Ci sono grandi campi tutti di bergamotti e nient’altro che bergamotti. E tutto il lavoro è raccogliere bergamotti da mattino a sera. E noi eravamo quattordici fratelli e sorelle, e tutti raccoglievamo bergamotti, e cinque sono morti bambini, e a mia madre venne il tetano, e noi siamo stati in treno una settimana per venire da zio Carmelo e lì si stava in otto a dormire in un garage. Di’, perché porti i capelli così lunghi? Si erano fermati a un’aiuola di calle. Perché così. Anche tu li hai lunghi. Io sono una femmina. Se li porti lunghi sei come una femmina. Io non sono come una femmina. Non è dai capelli che si vede se uno è maschio o femmina. Come non è dai capelli? Non è dai capelli. Perché non è dai capelli? Vuoi che ti regali una bella cosa? Sì. Libereso si mise a girare tra le calle. Erano tutte sbocciate, le bianche trombe al cielo. Libereso guardava dentro ogni calla, ci frugava dentro con due dita e si nascondeva qualcosa nella mano stretta a pugno. Maria-nunziata non era entrata nell’aiuola e lo guardava ridendo in silenzio. Cosa faceva Libereso? Ormai aveva passato in rivista tutte le calle. Venne tendendo avanti le mani una nell’altra. Apri le mani, - disse. Maria-nunziata tese le mani a conca ma aveva paura a metterle sotto le sue. Che hai lì dentro? Una bella cosa. Vedrai. Fammi vedere, prima. Libereso schiuse le sue mani e la lasciò guardare dentro. Aveva le mani piene di cetonie: cetonie di tutti i colori. Le più belle erano le verdi, poi ce n’erano di rossicce e di nere, e una anche turchina. E ronzavano, scivolavano una sulla corazza dell’altra e ruotavano le zampine nere in aria. Maria-nunziata si nascose le mani sotto il grembiule. Tieni, - disse Libereso, - non ti piacciono? Sì, - disse Maria-nunziata, ma teneva sempre le mani sotto il grembiule. A stringerle in mano fanno il solletico: vuoi sentire? Maria-nunziata tese avanti le mani, timidamente, e Libereso ci fece scendere quella cascatella d’insetti di tutti i colori. Coraggio. Non mordono. Mammamia! - Non aveva pensato che potessero morderla. Aprì le mani e le cetonie lasciate andare in aria aprirono le ali e i bei colori scomparvero e ci fu solo uno sciame di coleotteri neri che volavano e si posavano sulle calle. Peccato; io voglio farti un regalo e tu non vuoi. Devo andare a rigovernare. Se la signora non mi trova, poi grida. Non lo vuoi un regalo? Cosa mi regali? Vieni. Continuava a condurla per mano tra le aiuole. Devo tornare presto in cucina, Libereso. Poi devo spennare una gallina. Puah! Perché: puah? Noi non mangiamo carne di animali morti. Sempre quaresima, fate? Come? Cosa mangiate? Tante cose, carciofi, lattuga, pomodori. Mio padre non vuole che si mangi la carne degli animali morti. E neanche caffè e zucchero. E lo zucchero della tessera? Lo vendiamo alla borsa nera. Erano arrivati a una cascata di piante grasse, tutta stellata di fiori rossi. Bei fiori, - disse Maria-nunziata. - Ne prendi mai? Per fare? Per portarli alla Madonna. I fiori servono per portare alla Madonna. Mesembrianthemum. Cosa? Si chiama Mesembrianthemum, questa pianta, in latino. Tutte le piante si chiamano in latino. Anche la Messa è in latino. Non so. Libereso stava sbirciando tra il serpeggiare dei rami sulla parete. Ecco là, - disse. Cos’è? C’era un ramarro, fermo al sole, verde con disegnini neri. Ora lo piglio. No. Ma lui s’avvicinava al ramarro a mani aperte, piano piano, poi uno scatto: acchiappato. Ora rideva contento con il suo riso bianco e marrone. - Guarda che mi scappa! Dalle mani chiuse ora sgusciava la testina smarrita, ora la coda. Anche Maria-nunziata rideva, ma faceva dei salti all’indietro ogni volta che vedeva il ramarro, e si stringeva la sottana tra i ginocchi. Insomma, non vuoi proprio che ti regali nulla? - disse Libereso, un po’ mortificato, e piano piano posò su un muretto il ramarro che saettò via: Maria-nunziata teneva gli occhi bassi. Vieni con me, - disse Libereso e la riprese per mano. A me piacerebbe avere un tubetto di rossetto, e dipingermi le labbra alla domenica per andare a ballare. E poi un velo nero per mettermi sulla testa, dopo, quando si va alla benedizione. Alla domenica, - disse Libereso, - vado al bosco con mio fratello e riempiamo due sacchi di pigne. Poi, alla sera, mio padre legge forte dei libri di Eliseo Reclus. Mio padre ha i capelli lunghi fin sulle spalle e la barba fino al petto. E porta i calzoni corti, estate e inverno. E io faccio dei disegni per la vetrinetta della FAI. E quelli col cilindro sono i finanzieri, quelli col cheppì i generali, e quelli col cappello tondo i preti. Poi ci do i colori all’acquarello. C’era la vasca e tonde foglie di ninfea che galleggiavano. Zitta, - fece Libereso. Sott’acqua si vide la rana che veniva su con scatti e abbandoni delle braccia verdi. A galla, saltò su una foglia di ninfea e ci si sedette in mezzo. Ecco, - fece Libereso, e calò una mano per acchiapparla, ma Maria-nunziata fece: - Uh! - e la rana saltò in acqua. Ora Libereso cercava ancora col naso a fior d’acqua. Laggiù. Cacciò sotto una mano e la tirò fuori chiusa a pugno. Due in una volta, - disse. - Guarda. Sono due una sopra l’altra. Perché, - disse Maria-nunziata. Maschio e femmina appiccicati, - disse Libereso, -guarda come fanno. E voleva mettere le rane in mano a Maria-nunziata. Maria-nunziata non sapeva se aveva paura perché erano rane o perché erano maschio e femmina appiccicati. Lasciali stare, - disse, - non bisogna toccare. Maschio e femmina, - ripeté Libereso. - Poi fanno i girini. Una nuvola passava sopra il sole. Improvvisamente Maria-nunziata si disperò. É tardi. Certo la signora mi sta cercando. Ma non se ne andava. Continuavano a girare per il giardino, e non c’era più sole. Fu la volta d’una biscia. Era dietro una siepe di bambù, una piccola biscia, un orbettino. Libereso se la fece arrotolare a un braccio e le carezzava la testina. Una volta ammaestravo le bisce, ne avevo una decina, anche una lunga lunga e gialla, di quelle d’acqua. Poi ha cambiato la pelle ed è scappata. Guarda questa che apre la bocca, guarda la lingua tagliata in due. Carezzala, non morde. Ma Maria-nunziata aveva paura anche delle bisce. Allora andarono alla vaschetta di rocce. Prima le fece vedere gli zampilli, aprì tutti i rubinetti e lei era molto contenta. Poi le mostrò il pesce rosso. Era un vecchio pesce solitario, e già le squame cominciavano a imbianchire. Ecco: il pesce rosso piaceva a Maria-nunziata. Libereso cominciò a girare le mani in acqua per acchiapparlo, era una cosa difficile ma poi Maria-nunziata poteva metterlo in un vasetto e tenerlo anche in cucina. Lo prese, ma non lo tirò fuori dall’acqua per non farlo soffocare. Metti le mani giù, carezzalo, - disse Libereso, si sente che respira; ha le pinne come di carta e le scaglie che pungono, ma poco. Ma Maria-nunziata non voleva carezzare neanche il pesce. In un’aiuola di petunie c’era del terriccio morbido e Libereso ci grattò con le dita e tirò fuori dei lombrichi lunghi lunghi e molli molli. Maria-nunziata scappò con dei piccoli gridi. Poggia la mano qui, - disse Libereso indicando il tronco d’un vecchio pesco. Maria-nunziata non capiva ma ci mise la mano: poi gridò e corse ad immergerla nell’acqua della vasca. L’aveva tirata su piena di formiche. Il pesco era tutto un va e vieni di formiche «argentine» piccolissime. Guarda, - disse Libereso e appoggiò una mano al tronco. Si vedevano le formiche che gli salivano su per la mano ma lui non si toglieva. Perché? - disse Maria-nunziata. - Perché ti riempi di formiche? La mano era già nera, già le formiche gli salivano su per il polso. Leva la mano, - gemeva Maria-nunziata. - Ti fai montare tutte le formiche addosso. Le formiche gli salivano sul braccio nudo, erano già al gomito. Ormai tutto il braccio era coperto da un velo di puntini neri che si muovevano; già le formiche gli arrivavano all’ascella ma lui non si scostava. Togliti, Libereso, butta il braccio in acqua! Libereso rideva, qualche formica dal collo gli passava già alla faccia. Libereso! Tutto quello che vuoi! Prenderò tutti i regali che mi dài! Gli buttò le braccia al collo, prese a strofinargli via le formiche. Allora Libereso staccò la mano dall’albero, ridendo bianco e marrone, e si spolverò il braccio con noncuranza. Ma si vedeva che era rimasto commosso. Ebbene, ti farò un grande regalo, ho deciso. Il più gran regalo che posso farti. Cosa? Un porcospino. Mammamia… La signora! La signora che chiama! Maria-nunziata aveva finito di rigovernare i piatti quando sentì battere un sassolino ai vetri della finestra. Sotto c’era Libereso con una grossa cesta. Maria-nunziata, fammi salire. Voglio farti una sorpresa. Non puoi salire. Cosa porti lì dentro? Ma in quel momento la signora suonò e Maria-nunziata scomparve. Quando tornò in cucina Libereso non c’era. Né dentro, né sotto la finestra. Maria-nunziata s’avvicinò all’acquaio. Allora vide la sorpresa. Su ogni piatto messo ad asciugare c’era un ranocchio che saltava, una biscia era arrotolata dentro una casseruola, c’era una zuppiera piena di ramarri, e lumache bavose lasciavano scie iridescenti sulla cristalleria. Nel catino pieno d’acqua nuotava il vecchio e solitario pesce rosso. Maria-nunziata fece un passo indietro ma si vide tra i piedi un rospo, un grosso rospo. Anzi, doveva essere una femmina perché dietro le veniva tutta la nidiata, cinque rospettini in fila, che avanzavano a piccoli balzi sulle piastrelle bianche e nere. "],
["un-bastimento-carico-di-granchi.html", "Un bastimento carico di granchi", " Un bastimento carico di granchi Il primo bagno dell’anno i ragazzi di Piazza dei Dolori lo fecero una domenica d’aprile, col cielo azzurro nuovo nuovo e un sole allegro e giovane. Scesero correndo per i carrugi sventolando le brachette di maglia rattoppate, qualcuno ciabattando già in zoccoli per l’acciottolato, i più senza calze, per non dover faticare a rimettersele sui piedi bagnati. Corsero al molo saltando le reti che si dilungavano per terra e s’alzavano sui piedi nudi e callosi dei pescatori acculati a rammendarle. Tra gli scogli della massicciata si spogliarono, contenti di quell’odore agro di vecchie alghe marcite e di quel volare di gabbiani che cercava di riempire il cielo troppo grande. I vestiti e le scarpe li nascosero nei cavi degli scogli suscitando fughe di giovani granchi; e cominciarono a saltare scalzi e spogliati da uno scoglio all’altro aspettando che uno si decidesse a tuffarsi per primo. L’acqua era calma ma non limpida, di un denso azzurro con riflessi verdi crudi. Gian Maria detto Mariassa salì in cima a uno scoglio alto e soffiò col pollice sotto il naso in quel suo gesto da pugile. Alé, - disse; giunse le mani avanti e si tuffò di testa. Uscì qualche metro più in là, sputando a zampillo e facendo il morto. Fredda? - gli chiesero. Caldissima, - gridò e si mise a dar bracciate furiose per non gelare. Banda! Con me! - disse Cicin che faceva conto d’essere il capo sebbene nessuno gli desse mai retta. Si tuffarono tutti: Pier Lingera che fece la capriola, Bombolo che prese la panciata, Paulò, Carruba, e per ultimo Menin che dell’acqua aveva una paura maledetta e si tuffò di piedi tenendosi il naso tappato con le dita. In acqua Pier Lingera che era il più forte fece bere tutti uno per volta, poi tutti si misero d’accordo e insieme fecero bere Pier Lingera. Allora Gian Maria detto Mariassa propose: - La nave! Andiamo sulla nave! C’era ancora il bastimento attraverso al porto, affondato durante la guerra dai tedeschi per ostruirlo. Anzi ce n’erano due uno sopra l’altro, quello che si vedeva poggiava sopra uno tutto sommerso. Alé, - dissero gli altri. Si può montarci sopra? - chiese Menin. - É minato. Balle: minato! - disse Carruba. - Quelli dell’Arenella ci montano quando vogliono e ci giocano alla guerra. Si misero a nuotare verso la nave. Banda! Con me! - disse Cicin che voleva fare il capo: ma gli altri andavano più forte di lui e lo lasciarono indietro, eccetto Menin che nuotava a rana ed era sempre l’ultimo. Arrivarono sotto e il bastimento alzava le murate nere di vecchio catrame, nude e muffite, con le sovrastrutture smantellate contro il cielo azzurro nuovo. Una barba d’alghe putride saliva a ricoprirlo su dalla chiglia e la vecchia vernice si scrostava a grandi segmenti: i ragazzi gli girarono tutt’intorno, poi rimasero sotto la poppa a guardare il nome tutto cancellato: “Abukir, Egypt”. C’era la catena dell’ancora, tesa obliqua che ogni tanto oscillava alle acquate della marea, scricchiolando negli enormi anelli rugginosi. Non saliamo, - disse Bombolo. Ma va’, - fece Pier Lingera e già s’era attaccato alla catena, mani e piedi. S’arrampicò come una scimmia e gli altri lo seguirono. Bombolo a metà scivolò e ribatté di pancia in mare; Menin non riusciva a salire e dovettero venire in due a tirarlo. A bordo cominciarono a girare in silenzio, per quella nave smantellata, si misero a cercare la ruota del timone, la sirena, i boccaporti, le scialuppe, tutte quelle cose che ci dovevano essere su una nave. Ma questa era una nave squallida come una zattera, coperta solo di sterco bianchiccio di gabbiano. Ce n’erano cinque, di gabbiani, appoggiati a una murata; a sentire i passi scalzi della masnada s’alzarono a volo uno dopo l’altro con gran sbattere d’ali. Uhà! - fece il verso Paulò e tirò dietro all’ultimo un bullone raccattato. Banda: andiamo dalle macchine! - disse Cicin. Certo giocare in mezzo ai macchinari o nella stiva sarebbe stato più bello. Si potrà scendere alla nave che c’è sotto? - chiese Carruba. Questo sarebbe stato bellissimo: stare là sotto, tutti chiusi, con il mare intorno e sopra come in un sottomarino. Quella di sotto è minata! - disse Menin. Sei tu, minato! - gli dissero. Presero giù da una scaletta. Fatti pochi gradini si fermarono: ai loro piedi cominciava l’acqua nera, e sciabordava nel chiuso. I ragazzi di Piazza dei Dolori guardavano fermi e in silenzio; in fondo a quell’acqua, un luccichio nero di aculei: colonie di ricci che divaricavano lenti le spine. E le pareti tutt’intorno erano incrostate di patelle dal guscio barbuto d’alghe verdi, abbarbicate al ferro delle pareti che sembrava roso. E c’era un brulicare di granchi ai margini dell’acqua, migliaia di granchi di tutte le forme e di tutte le età che ruotavano sulle zampe curve e raggiate, e digrignavano le chele, e sporgevano gli occhi senza sguardo. Il mare sciacquava sordo nel quadrato delle mura di ferro, lambendo quelle piatte pance di granchio. Forse tutta la stiva della nave era piena di granchi brancolanti e un giorno la nave si sarebbe mossa sulle zampe dei granchi e avrebbe camminato per il mare. Risalirono sopracoperta, a prua. Allora videro la bambina. Non l’avevano vista prima, pure sembrava fosse sempre stata lì. Era una bambina sui sei anni, grassa, con i capelli lunghi e ricci. Era tutta abbronzata e aveva indosso solo le mutandine bianche. Non si capiva da che parte fosse arrivata. Non li guardò nemmeno. Era tutta attenta a una medusa capovolta sull’impiantito di legno, con i festoni mollicci dei tentacoli sparpagliati intorno. La bambina con uno stecco cercava di rimetterla con la calotta in alto. I ragazzi di Piazza dei Dolori le si fermarono intorno, a bocca aperta. Mariassa si fece avanti per primo. Tirò su dal naso. Chi sei? - disse. La bambina alzò gli occhi celesti nella faccia paffuta e scura; poi riprincipiò a far leva con lo stecco sotto la medusa. Dev’essere della banda dell’Arenella, - disse Carruba che era pratico. I ragazzi dell’Arenella avevano delle bambine che venivano con loro a nuotare e a giocare al pallone, e anche a far la guerra con le canne. Tu, - disse Mariassa, - sei nostra prigioniera. Banda! - fece Cicin. - Prendetela viva! La bambina continuava a manovrare la medusa. Allarmi! - gridò Paulò che s’era voltato indietro per caso. - La banda dell’Arenella! Mentre loro stavano attenti alla bambina, i ragazzi dell’Arenella che passavano in acqua le giornate erano arrivati nuotando sott’acqua, erano saliti in silenzio per la catena dell’ancora, erano apparsi scavalcando quatti le murate. Erano ragazzi bassi e tarchiati, soffici come gatti, coi capelli rasi, la pelle scura. Le loro brache non erano nere e lunghe e cascanti come quelle dei ragazzi dei Dolori, ma fatte solo di una striscia di tela bianca. Cominciò la lotta; i ragazzi di Piazza dei Dolori erano magri e tutti nervi, tranne Bombolo che era un pancione, ma avevano una rabbia fanatica nel picchiarsi, agguerrita dalle lunghe zuffe nei piccoli carrugi della città vecchia contro le bande di San Siro e dei Giardinetti. Quelli dell’Arenella ebbero il sopravvento in principio per via della sorpresa, ma poi quelli dei Dolori si abbarbicarono alle scalette e di lì non ci fu verso di spostarli, perché non volevano a nessun costo lasciarsi trasportare alle murate, dove era facile farsi sbattere a bagno. Alla fine Pier Lingera che era più forte dei compagni e anche più vecchio, e veniva con loro solo perché era ripetente, riuscì a far arretrare uno dell’Arenella fino ai bordi e a spingerlo giù in mare. Allora quelli dei Dolori passarono all’offensiva: quelli dell’Arenella, che si sentivano più nel loro in acqua e, gente pratica, non avevano puntigli d’onore per la testa, uno dopo l’altro sfuggirono ai nemici e si tuffarono. Venite a prenderci in acqua, se avete coraggio, -gridarono. Banda! Con me! - urlò Cicin e già stava per tuffarsi. Sei scemo? - lo trattiene Mariassa. - In acqua l’hanno vinta come vogliono! - E prese a gridare insolenze ai fuggiaschi. Quelli dell’Arenella cominciarono a tirare acqua da sotto; e la tiravano tanto forte che non c’era posto sulla nave dove non arrivassero le loro acquate. Alla fine si stancarono e presero il largo a testa bassa e braccia arcuate, rialzandosi ogni tanto per respirare con piccoli schizzi. Quelli di Piazza dei Dolori erano rimasti padroni del campo. Andarono a prua: la bambina era sempre lì. Era riuscita a voltare la medusa e ora cercava di sollevarla sullo stecco. Ci hanno lasciato un ostaggio! - fece Mariassa. Banda! Un ostaggio! - s’eccitò Cicin. Vigliacchi! - gridò Carruba dietro ai fuggiaschi. -Lasciare le donne in mano ai nemici! Avevano un senso dell’onore molto spiccato, a Piazza dei Dolori. Vieni con noi, - disse Mariassa e fece per metterle una mano su una spalla. La bambina gli fece cenno di star fermo: stava per riuscire a sollevare la medusa. Mariassa si chinò a guardare. Allora la bambina tirò su lo stecco, con la medusa in bilico sopra, lo tirò su, lo tirò su, sbattè la medusa in faccia a Mariassa. Porca! - gridò Mariassa sputando e premendosi la faccia. La bambina guardava tutti e rideva. Poi si voltò, andò proprio in cima alla prua, alzò le braccia congiungendo la punta delle dita, si tuffò ad angelo, e nuotò via senza voltarsi. I ragazzi di Piazza dei Dolori non si erano mossi. Di’, - chiese Mariassa, palpandosi una guancia. - É vero che le meduse fanno bruciare tutta la pelle? Aspetta e lo saprai, - fece Pier Lingera. - Però è meglio che ti tuffi subito. Alè, - disse Mariassa, avviandosi con gli altri. Poi si fermò: - D’ora in avanti dobbiamo avere una donna anche noi nella banda! Menin! Farai venire tua sorella! Mia sorella è scema, - disse Menin. Non importa, - disse Mariassa, - alè, - e diede uno spintone a Menin buttandolo a mare, perchè tanto a tuffarsi non era capace. Poi si tuffarono tutti. "],
["il-giardino-incantato.html", "Il giardino incantato", " Il giardino incantato Giovannino e Serenella camminavano per la strada ferrata. Giù c’era un mare tutto squame azzurro cupo azzurro chiaro; su, un cielo appena venato di nuvole bianche. I binari erano lucenti e caldi che scottavano. Sulla strada ferrata si camminava bene e si potevano fare tanti giochi: stare in equilibrio lui su un binario e lei sull’altro e andare avanti tenendosi per mano, oppure saltare da una traversina all’altra senza posare mai il piede sulle pietre. Giovannino e Serenella erano stati a caccia di granchi e adesso avevano deciso di esplorare la strada ferrata fin dentro la galleria. Giocare con Serenella era bello. perchè non faceva come tutte le altre bambine che hanno sempre paura e si mettono a piangere a ogni dispetto: quando Giovannino diceva: - Andiamo là, - Serenella lo seguiva sempre senza discutere. Deng! Sussultarono e guardarono in alto. Era il disco di uno scambio ch’era scattato in cima a un palo. Sembrava una cicogna di ferro che avesse chiuso tutt’a un tratto il becco. Rimasero un po’ a naso in su a guardare: che peccato non aver visto! Ormai non lo faceva più. Sta per venire un treno, - disse Giovannino. Serenella non si mosse dal binario. - Da dove? chiese. Giovannino si guardò intorno, con aria d’intender sene. Indicò il buco nero della galleria che appariva ora limpido ora sfocato, attraverso il tremito del vapore invisibile che si levava dalle pietre della strada. Di lì, - disse. Sembrava già di sentirne lo sbuffo incupito dalla galleria e vederselo tutt’a un tratto addosso, scalpitante fumo e fuoco, con le ruote che mangiavano i binari senza pietà. Dove andiamo, Giovannino? C’erano grandi agavi grige, verso mare, con raggere di aculei impenetrabili. Verso monte correva una siepe di ipomea, stracarica di foglie e senza fiori. Il treno non si sentiva ancora: forse correva a locomotiva spenta senza rumore e sarebbe balzato su di loro tutt’a un tratto. Ma già Giovannino aveva trovato un pertugio nella siepe. - Di là. La siepe sotto il rampicante era una vecchia rete metallica cadente. In un punto, s’accartocciava su da terra come un angolo di pagina. Giovannino era già sparito per metà e sgusciava dentro. Dammi una mano, Giovannino! Si ritrovarono in un angolo di giardino, tutt’e due carponi in un’aiola, coi capelli pieni di foglie secche e di terriccio. Tutto era zitto intorno; non muoveva una foglia. Andiamo, - disse Giovannino e Serenella disse: - Sì. C’erano grandi e antichi eucalipti color carne, e vialetti di ghiaia. Giovannino e Serenella camminavano in punta di piedi pei vialetti, attenti al fruscio della ghiaia sotto i passi. E se adesso arrivassero i padroni? Tutto era così bello: volte strette e altissime di foglie ricurve d’eucalipto e ritagli di cielo; restava solo quell’ansia dentro, del giardino che non era loro e da cui forse dovevano esser cacciati tra un momento. Ma nessun rumore si sentiva. Da un cespo di corbezzolo, a una svolta, s’alzò un volo di passeri, con gridi. Poi ritornò silenzio. Era forse un giardino abbandonato? Ma l’ombra dei grandi alberi a un certo punto finiva e si trovarono sotto il cielo aperto, di fronte ad aiole tutte ben ravviate di petunie e convolvoli, e viali e balaustrate e spalliere di bosso. E sull’alto del giardino, una grande villa coi vetri lampeggianti e tende gialle e arancio. E tutto era deserto. I due bambini venivano su guardinghi calpestando ghiaia: forse le vetrate stavano per spalancarsi tutt’a un tratto e signori e signore severissimi per apparire sui terrazzi e grossi cani per essere sguinzagliati per i viali. Trovarono vicino a una cunetta una carriola. Giovannino la prese per le staffe e la spinse innanzi: aveva un cigolo, a ogni giro di ruota, come un fischio. Serenella ci si sedette sopra e avanzavano zitti, Giovannino spingendo la carriola con lei sopra, fiancheggiando le aiole e i giochi d’acqua. Quello, - diceva Serenella a bassa voce di tanto in tanto, indicando un fiore. Giovannino poggiava e andava a strapparlo e glielo dava. Ne aveva già dei belli in un mazzetto. Ma scavalcando le siepi per scappare, forse li avrebbe dovuti buttar via! Così arrivarono a uno spiazzo e finiva la ghiaia e c’era un fondo di cemento e mattonelle. E in mezzo a questo spiazzo s’apriva un grande rettangolo vuoto: una piscina. Ne raggiunsero i margini: era a piastrelle azzurre, ricolma d’acqua chiara fino all’orlo. Ci tuffiamo? - chiese Giovannino a Serenella. Certo doveva essere assai pericoloso se lui chiedeva a lei e non diceva soltanto: - Giù! - Ma l’acqua era così limpida e azzurra e Serenella non aveva mai paura. Scese dalla carriola e vi depose il mazzolino. Erano già in costume da bagno: erano stati a cacciar granchi fino allora. Giovannino si tuffò: non dal trampolino perché il tonfo avrebbe fatto troppo rumore, ma dall’orlo. Andò giù giù a occhi aperti e non vedeva che azzurro, e le mani come pesci rosa; non come sotto l’acqua del mare, piena d’ombre informi verdi-nere. Un’ombra rosa sopra di sé: Serenella! Si presero per mano e riaffiorarono all’altro capo, un po’ con apprensione. No, non c’era proprio nessuno ad osservarli. Non era bello come s’immaginavano: rimaneva sempre quel fondo d’amarezza e d’ansia, che tutto questo non spettava loro e potevano esserne di momento in momento, via, scacciati. Uscirono dall’acqua e proprio lì vicino alla piscina trovarono un tavolino col ping-pong. Giovannino diede subito un colpo di racchetta alla palla: Serenella fu svelta dall’altra parte a rimandargliela. Giocavano così, dando bòtte leggere perché da dentro alla villa non sentissero. A un tratto un tiro rimbalzò alto e Giovannino per pararlo fece volare la palla via lontano; batté sopra un gong sospeso tra i sostegni d’una pergola, che vibrò cupo e a lungo. I due bambini si rannicchiarono dietro un’aiola di ranuncoli. Subito arrivarono due servitori in giacca bianca, reggendo grandi vassoi, posarono i vassoi su un tavolo rotondo sotto un ombrellone a righe gialle e arancio e se ne andarono. Giovannino e Serenella s’avvicinarono al tavolo. C’era tè, latte e pan-di-Spagna. Non restava che sedersi e servirsi. Riempirono due tazze e tagliarono due fette. Ma non riuscivano a stare ben seduti, si tenevano sull’orlo delle sedie, muovendo le ginocchia. E non riuscivano a sentire il sapore dei dolci e del tè e latte. Ogni cosa in quel giardino era così: bella e impossibile a gustarsi, con quel disagio dentro e quella paura, che fosse solo per una distrazione del destino, e che presto sarebbero chiamati a darne conto. Quatti quatti, si avvicinarono alla villa. Di tra le stecche d’una persiana a griglia videro, dentro, una bella stanza ombrosa con collezioni di farfalle alle pareti. E in questa stanza c’era un pallido ragazzo. Doveva essere il padrone della villa e del giardino, lui fortunato. Era seduto su una sedia a sdraio e sfogliava un grosso libro con figure. Aveva mani sottili e bianche e un pigiama accollato benché fosse estate. Ora, ai due bambini, spiandolo tra le stecche, si spegneva a poco a poco il batticuore. Infatti quel ragazzo ricco sembrava sedesse e sfogliasse quelle pagine e si guardasse intorno con più ansia e disagio di loro. E s’alzasse in punta di piedi come se temesse che qualcuno, di momento in momento, potesse venire a scacciarlo, come se sentisse che quel libro, quella sedia a sdraio, quelle farfalle incorniciate ai muri e il giardino coi giochi e le merende e le piscine e i viali, erano concessi a lui solo per un enorme sbaglio, e lui fosse impossibilitato a goderne, ma solo provasse su di sé l’amarezza di quello sbaglio, come una sua colpa. Il ragazzo pallido girava per la sua ombrosa stanza con passi furtivi, accarezzava i margini delle vetrine costellate di farfalle con le bianche dita, e si fermava in ascolto. A Giovannino e Serenella il batticuore spento riprendeva ora più fitto. Era la paura di un incantesimo che gravasse su quella villa e quel giardino, su tutte quelle cose belle e comode, come un’antica ingiustizia commessa. Il sole s’oscurò di nuvole. Zitti zitti Giovannino e Serenella se ne andarono. Rifecero la strada pei vialetti, di passo svelto, ma senza mai correre. E traversarono carponi quella siepe. Tra le agavi trovarono un sentiero che portava alla spiaggia, breve e sassosa, con cumuli d’alghe che seguivano la riva del mare. Allora inventarono un gioco bellissimo: battaglia con le alghe. Se ne tirarono manciate in faccia uno con l’altra fino a sera. C’era di buono che Serenella non piangeva mai. [Fine dell’estratto da “Ultimo viene il corvo”] "],
["prima-che-tu-dica-pronto.html", "Prima che tu dica «Pronto»", " Prima che tu dica «Pronto» Apologhi e racconti 1943–1958 "],
["luomo-che-chiamava-teresa.html", "L’uomo che chiamava Teresa", " L’uomo che chiamava Teresa Scesi dal marciapiede, feci qualche passo a ritroso guardando in su, e, giunto in mezzo alla via, portai le mani alla bocca, a megafono e gridai verso gli ultimi piani del palazzo: – Teresa! La mia ombra si spaventò della luna e mi si rannicchiò tra i piedi. Passò uno. Io chiamai ancora: – Teresa! – Quello s’avvicinò, disse: – Se non chiamate più forte non vi sente. Proviamo in due. Allora: conto fino a tre, al tre attacchiamo insieme –. E disse: – Uno, due, tre –. E insieme gridammo: – Tereeesaaa! Passò un gruppetto d’amici che tornavano dal teatro o dal caffè e videro noi due che chiamavamo. Dissero: – Su, che vi diamo una voce anche noi –. E anche loro vennero in mezzo alla strada e quello di prima diceva uno due tre e allora tutti in coro si gridava: – Te-reee-saaa! Passò ancora qualcuno e si unì a noi; dopo un quarto d’ora eravamo radunati in parecchi, una ventina, quasi. E ogni tanto arrivava qualcuno nuovo. Metterci d’accordo per gridare bene, tutti insieme, non fu facile. C’era sempre qualcuno che cominciava prima del tre o che tirava troppo in lungo, ma alla fine si riusciva a fare già qualcosa di ben fatto. Si convenne che – Te – andava detto basso e lungo, – re – acuto e lungo, – sa – basso e breve. Veniva molto bene. Poi ogni tanto qualche litigio per qualcuno che stonava. Già si cominciava ad essere affiatati, quando uno, che, a giudicare dalla voce, doveva avere la faccia piena di lentiggini, chiese: – Ma siete proprio sicuro che sia in casa? – Io no – risposi. – Brutt’affare – disse un altro. – Dimenticato la chiave, vero? – Per quello – dissi – io la chiave ce l’ho. – Allora – mi si chiese – perché non salite? – Ma io non sto mica qui – risposi. – Sto dall’altra parte della città. – Ma, allora, scusate la curiosità – chiese circospetto quello con la voce piena di lentiggini – qui chi ci sta? – Non saprei davvero – dissi. Ci fu un po’ di malcontento intorno. – Ma si può sapere allora – chiese uno con la voce piena di denti – perché chiamate Teresa qua sotto? – Per me – risposi – possiamo anche chiamare un altro nome, o in un altro posto. Per quel che costa. Gli altri ci rimasero un po’ male. – Non avete voluto mica farci uno scherzo? – chiese quello delle lentiggini, sospettoso. – E che? – dissi, risentito e mi voltai verso gli altri a chieder garanzia delle mie intenzioni. Gli altri restarono in silenzio, mostrando di non aver raccolto l’insinuazione. Ci fu un momento di disagio. – Vediamo – disse uno, bonario. – Possiamo chiamare Teresa ancora una volta, poi ce ne andiamo a casa. E si fece ancora una volta – uno due tre Teresa! – ma non riuscì tanto bene. Poi scantonammo, chi da una parte, chi dall’altra. Ero già svoltato in piazza, quando mi parve di sentire ancora una voce che gridava: – Tee-reee-sa! Qualcuno doveva esser rimasto a chiamare, ostinato. "],
["il-lampo.html", "Il lampo", " Il lampo Mi capitò una volta, a un crocevia, in mezzo alla folla, all’andirivieni. Mi fermai, battei le palpebre: non capivo niente. Niente, niente del tutto: non capivo le ragioni delle cose, degli uomini, era tutto senza senso, assurdo. E mi misi a ridere. Lo strano era per me allora che non me ne fossi mai accorto prima. E avessi fin’allora accettato tutto: semafori, veicoli, manifesti, divise, monumenti, quelle cose così staccate dal senso del mondo, come se ci fosse una necessità, una conseguenza che le legasse l’una all’altra. Allora il riso mi morì in gola, arrossii di vergogna. Gesticolai, per richiamare l’attenzione dei passanti e – Fermatevi un momento! – gridai – c’è qualcosa che non va! Tutto è sbagliato! Facciamo cose assurde! Questa non può essere la strada giusta! Dove si va a finire? La gente mi si fermò intorno, mi squadrava, curiosa. Io rimanevo lì in mezzo, gesticolavo, smaniavo di spiegarmi, di farli partecipi del lampo che m’aveva illuminato tutt’a un tratto: e restavo zitto. Zitto, perché nel momento in cui avevo alzato le braccia e aperto bocca, la grande rivelazione m’era stata come ringhiottita e le parole m’erano uscite così, per via dello slancio. – Ebbene? – chiese la gente – cosa vuol dire? Tutto è al suo posto. Tutto va come deve andare. Ogni cosa è conseguenza d’un’altra. Ogni cosa è ordinata con le altre. Noi non vediamo niente d’assurdo o d’ingiustificato! E io rimasi lì, smarrito, perché alla mia vista tutto era tornato al suo posto e tutto mi sembrava naturale, semafori, monumenti, divise, grattacieli, rotaie, mendicanti, cortei; e pure non me ne veniva tranquillità, ma tormento. – Scusate – risposi – Forse ho sbagliato io. M’era sembrato. Ma tutto è a posto. Scusate – e mi feci largo tra i loro sguardi irti. Pure, anche adesso, ogni volta (spesso) che mi accade di non capire qualche cosa, allora, istintivamente, mi prende la speranza che sia di nuovo la volta buona, e che io torni a non capire più niente, a impossessarmi di quella saggezza diversa, trovata e perduta nel medesimo istante. "],
["chi-si-contenta.html", "Chi si contenta", " Chi si contenta C’era un paese dove era proibito tutto. Ora, l’unica cosa non proibita essendo il gioco della lippa, i sudditi si riunivano in certi prati che erano dietro al paese e lì, giocando alla lippa, passavano le giornate. E siccome le proibizioni erano venute un poco per volta, sempre per giustificati motivi, non c’era nessuno che trovasse a ridire o non sapesse adattarsi. Passarono gli anni. Un giorno i connestabili videro che non c’era più ragione a che tutto fosse proibito e mandarono messi ad avvertire i sudditi che potevano fare quel che volevano. I messi andarono in quei posti dove usavano riunirsi i sudditi. – Sapete – annunziarono – non è più proibito niente. Quelli continuavano a giocare alla lippa. – Avete capito? – insistettero i messi. – Siete liberi di fare quel che volete. – Bene – risposero i sudditi. – Noi giochiamo alla lippa. I messi s’affannarono a ricordar loro quante occupazioni e belle e utili vi fossero cui loro avevano atteso in passato e cui potevano di nuovo attendere d’allora in poi. Ma quelli non davano retta e continuavano a giocare, una botta dopo l’altra, senza nemmeno prender fiato. Visti vani i tentativi, i messi andarono a dirlo ai connestabili. – Presto fatto – dissero i connestabili. – Proibiamo il gioco della lippa. Fu la volta che il popolo fece la rivoluzione e li ammazzò tutti. Poi senza perdere tempo, tornò a giocare alla lippa. "],
["fiume-asciutto.html", "Fiume asciutto", " Fiume asciutto Ora, io mi ritrovai nel fiume asciutto. Già da tempo mi teneva un paese non mio, ove le cose anzi che farmisi a poco a poco più familiari, sempre più mi apparivano come velate da insospettate differenze: e nelle forme e nei colori e nelle reciproche armonie. Altre da quelle che avevo imparato a conoscere mi circondavano ora colline, con delicate curvature di declivi, e i campi pure e le vigne andavano i quieti declivi seguendo e le terrazze erte, s’abbandonavano in docili pendenze. Tutti nuovi erano i colori, come toni di un arcobaleno sconosciuto. Gli alberi, sparsi, sembravano sospesi, come piccole nubi, e quasi trasparenti. Allora io m’accorsi dell’aria, di come essa si faceva concreta al mio sguardo, e mi riempiva le mani come io le protendevo in essa. E vidi me impossibile a conciliare con il mondo intorno, scosceso e calcinoso com’ero io dentro e con squarci di colore d’una vivezza quasi cupa, come urli o risate. E per quanto m’ingegnassi a mettere parole tra me e le cose, non mi riusciva di trovarne d’adatte a rivestirle; perché tutte le mie parole erano dure e appena scheggiate: e il dirle era come posare tante pietre. Pure, se in me si veniva disviluppando qualche sopita memoria, questa era di cose non vissute ma di apprese: forse paesi non creduti visti sul fondo di antiche pitture, forse parole di antichi poeti incompresi. In una tale fluida atmosfera io vivevo si può dire nuotando e sentivo via via smussarmisi gli attriti ed io dissolvermi, assorbito in essa. Ma a ritrovar me stesso, bastò che m’incontrassi nel vecchio fiume asciutto. Mi muoveva – era estate – un desiderio d’acqua, religioso, quasi di un rito. Mi disponevo, scendendo tra le vigne quella sera, a un bagno sacro e la parola acqua, già per me sinonimo di felicità, si dilatava nella mia mente come nome ora di dea ora di amante. Me ne apparve il tempio sul fondo della valle, dietro una pallida sponda di arbusti. Era un grande fiume di sassi bianchi, pieno di silenzio. Solo vestigio d’acqua, un rivolo strisciava in disparte, quasi di nascosto. A tratti l’esiguità del rigagnolo, tra pietre grandi precludenti l’intorno e rive di canneti, mi ritrasportava tra i noti torrenti e mi riproponeva alla memoria più strette e faticate valli. Fu questo: e forse anche il contatto delle pietre sotto i miei piedi – rosi sassi del fondo dal dorso incrostato d’un velo d’alghe rattrappite – o l’inevitabile muovere dei miei passi, a balzi, da l’uno scoglio all’altro, o forse fu solo un rumore che fece la ghiaia, franando. Sta il fatto che il divario tra me e i luoghi qui scemò e si compose: una sorta di fratellanza come di metafisica consanguineità mi legava a quel pietrame, fecondo solo di timidi, tenacissimi licheni. E nel vecchio fiume asciutto riconobbi un mio antico padre ignudo. Così, noi andavamo per il fiume asciutto. Colui che si muoveva con me era un compagno di sorte, uomo dei luoghi, cui l’oscurità della pelle e del pelame che gli scendeva a barbe fino dalla schiena, unita a la tumidezza delle labbra e al profilo camuso, conferiva un grottesco sembiante di capotribù non so meglio se congolese o oceàno. Presentava egli un fiero e gagliardo aspetto e nel viso ancorché occhialuto e nel procedere contrastato però dalla goffa sbracatura di quei bagnanti improvvisati che eravamo. Benché casto nella vita come un quacchero, era all’incontro osceno come un satiro nei discorsi. Il suo accento era quanto di più aspirato e fumigante mi fosse mai stato dato d’intendere: parlava egli a bocca eternamente spalancata o piena d’aria emettendo, a sfogo continuo del carattere sulfureo, uragani d’improperi mai uditi. Tali, noi risalivamo il fiume asciutto in cerca d’un allargamento della vena dove lavare i nostri corpi, lordi e stanchi che erano. Ora, a noi che camminavamo per il grande ventre, a un’ansa, lo sfondo s’arricchì di nuovi oggetti. Su alti scogli bianchi, avventura per gli sguardi, sedevano due, tre, forse quattro signorine, in costume da bagno. Costumi rossi e gialli – anche azzurri, è probabile, ma di questo non ricordo: solo di rosso e di giallo abbisognavano i miei occhi – e cuffiette, come in una spiaggia alla moda. Fu come il canto di un gallo. Un verde palmo d’acqua correva lì vicino e arrivava ai calcagni; loro per bagnarsi vi si accoccolavano. Ci arrestammo, divisi tra la letizia della vista, il morso dei rimpianti ch’essa ci destava, e la vergogna di noi brutti e ingaglioffiti. Poi avanzammo verso di loro che stavano con indifferenza considerandoci e azzardammo qualche frase, studiandole, come suole, più spiritose e banali che potessimo. Il compagno sulfureo secondò il gioco senz’entusiasmo con una sorta di timido riserbo. Sta il fatto che dopo poco, stanchi e del nostro faticoso dire e del freddo rispondere di quelle, ci rimettemmo in cammino, dando libero corso a più agevoli commenti. E, a consolarci, bastava, custodito negli occhi, quel ricordo più che di corpi, di costumi da bagno gialli e rossi. Talora un braccio della corrente, non fonda, si spandeva allagando tutto l’alveo; e noi, alte e inaccessibili essendo le rive, lo traversavamo coi piedi nell’acqua. Portavamo scarpe leggere, di tela e gomma e l’acqua ci correva dentro: e quando si tornava nell’asciutto i piedi ci guazzavano dentro ad ogni passo, con sbuffi e sciacquio. Imbruniva. Il pietrame bianco s’animava di punti neri, saltanti: i gerini. Dovevano aver messo le zampe allora allora, piccoli e coduti che erano, e sembravano non essersi ancora ben capacitati di quella nuova forza che, tratto a tratto, li sbalestrava in aria. Ogni pietra ne aveva uno, ma per poco, che quello saltava e un altro succedeva al suo posto. E poi che simultanei erano i balzi e poi che procedendo per il grande fiume altro non si vedeva che il pullulare di quella moltitudine anfibia, avanzante come un esercito senza limiti, un senso di sgomento mi si faceva dentro, quasi quella sinfonia in bianco e nero, quel cartone animato triste come un disegno cinese, paurosamente rendesse l’idea dell’infinito. Ci si fermò a uno specchio d’acqua che prometteva spazio bastante a immergere tutto il nostro corpo; anzi, ad allungare qualche bracciata. Io m’immersi scalzo e spogliato: era un’acqua vegetale, putrida per un lento sfacelo di piante fluviali. Il fondo era viscido e melmoso: e innalzava, a toccarlo, torbide nuvole fino alla superficie. Pure, era acqua; ed era bella. Il compagno scese in acqua con scarpe e calze, solo lasciando a riva gli occhiali. Poi, poco compreso del lato religioso della cerimonia, prese ad insaponarsi. Cominciammo così quella giuliva festa che è il lavarsi, quando esso è raro e difficile. Il laghetto che ci conteneva appena traboccava di schiuma e di barriti, come per un bagno di elefanti. Sulle prode del fiume erano salici e arbusti e case con ruote da molino; e tale era la loro irrealtà, in confronto alla concretezza di quell’acqua e di quelle pietre, che il grigio della sera, infiltrandosi, dava loro l’aspetto di un arazzo stinto. Il compagno si lavava i piedi, ora, in strana guisa: senza scalzarsi e insaponandosi scarpe e calze addosso. Poi, ci asciugammo e ci vestimmo. Da una mia calza, nel raccoglierla, saltò fuori un gerino. Sugli occhiali del compagno, posati a riva, doveva esser arrivata un’acquata. E – come se li mise – così gaio dovette apparirgli lo scompiglio di quel mondo, colorato dagli ultimi sprazzi del tramonto, visto attraverso un paio di lenti bagnate, che prese a ridere, a ridere, senza freno e a me che ne chiedevo ragione disse: «Vedo tutto un puttanaio!» E, più lindi, con una tiepida spossatezza in corpo, al posto della sorda stanchezza di prima, ci accomiatammo dal nuovo amico fiume e ci allontanammo per una stradella che seguiva la riva ragionando delle cose nostre e di quando v’avremmo fatto ritorno, e tendendo gli orecchi, attenti a lontani suoni di tromba. "],
["coscienza.html", "Coscienza", " Coscienza Venne una guerra e un certo Luigi chiese se poteva andarci, da volontario. Tutti gli fecero un sacco di complimenti. Luigi andò nel posto dove davano i fucili, ne prese uno e disse: – Adesso vado a ammazzare un certo Alberto. Gli chiesero chi era questo Alberto. – Un nemico – rispose, – un nemico che ci ho io. Quelli gli fecero capire che doveva ammazzare dei nemici di una data qualità, non quelli che piacevano a lui. – E che? – disse Luigi – Mi pigliate per ignorante? Quel tale Alberto è proprio di quella qualità, di quel paese. Quando ho saputo che ci facevate la guerra contro, ho pensato: vengo anch’io, così posso ammazzare Alberto. Per questo son venuto. Alberto io lo conosco: è un farabutto e per pochi soldi mi ha fatto fare una brutta parte davanti a una. Sono faccende vecchie. Se non ci credete, vi racconto tutto per disteso. Loro dissero che sì, che andava bene. – Allora – fece Luigi – mi spiegate dov’è Alberto, così ci vado e ci combatto. Loro dissero che non ne sapevano. – Non importa – disse Luigi, – mi farò spiegare. Prima o poi lo troverò bene. Quelli gli dissero che non si poteva, che lui doveva fare la guerra dove lo mettevan loro, e ammazzare chi capitava, di Alberto o non Alberto loro non sapevano niente. – Vedete – insisteva Luigi – bisogna proprio che vi racconti. Perché quello è proprio un farabutto e fate bene a farci la guerra contro. Ma gli altri non ne volevano sapere. Luigi non riusciva a farsi ragione: – Scusate, per voi se ammazzo un nemico o se ne ammazzo un altro è lo stesso. A me invece di ammazzare qualcuno che magari con Alberto non ha niente a che vedere, dispiace. Gli altri persero la pazienza. Qualcuno gli spiegò di tante ragioni e di come era fatta la guerra e che uno non poteva andarsi a cercare il nemico che voleva. Luigi alzò le spalle. – Se è così – disse – io non ci sto. – Ci sei e ci stai! – gridarono quelli. – Avanti-march, un-duè, un-duè! – E lo mandarono a far la guerra. Luigi non era contento. Ammazzava dei nemici, così, per vedere se gli capitava di ammazzare anche Alberto o qualche suo parente. Gli davano una medaglia ogni nemico che ammazzava, ma lui non era contento. – Se non ammazzo Alberto – pensava – ho ammazzato tanta gente per niente. – E ne aveva rimorso. Intanto gli davano medaglie su medaglie, di tutti i metalli. Luigi pensava: – Ammazza oggi ammazza domani, i nemici diminuiranno e verrà pure la volta di quel farabutto. Ma i nemici si arresero prima che Luigi avesse trovato Alberto. Gli venne il rimorso di aver ammazzato tanta gente per niente, e siccome c’era la pace, mise tutte le medaglie in un sacco e girò per il paese dei nemici a regalarle ai figli e alle mogli dei morti. Girando così, successe che trovò Alberto. – Bene – disse – meglio tardi che mai – e lo ammazzò. Fu la volta che lo arrestarono, lo processarono per omicidio e lo impiccarono. Al processo badava a ripetere che l’aveva fatto per mettersi a posto con la coscienza, ma nessuno lo stava a sentire. "],
["solidarietà.html", "Solidarietà", " Solidarietà Mi fermai a guardarli. Lavoravano così, di notte, in quella via appartata, intorno alla saracinesca di un negozio. Era una saracinesca pesante: loro facevano leva con un palo di ferro ma quella non si alzava. Passavo di lì, solo e per caso. Mi attaccai anch’io al palo a far forza. Loro mi fecero posto. Non s’andava bene a tempo; io feci «Ooh-op!» Il compagno di destra mi diede una gomitata e, piano: «Zitto! – mi disse – sei matto! Vuoi che ci sentano?» Io scossi il capo come a dire che mi era sfuggito. Ci mettemmo un po’ e sudammo ma alla fine l’alzammo tanto che si poteva passarci. Ci si guardò in faccia, contenti. Poi s’entrò. A me diedero da tenere un sacco. Gli altri portavano roba e la mettevano dentro. «Purché non arrivino quei vigliacchi della polizia!» dicevano. – Davvero – rispondevo io. – Vigliacchi che non sono altro! – Zitto. Non senti rumore di passi? – facevano ogni tanto. Io tendevo le orecchie con un po’ di paura. – Ma no, non sono loro! – rispondevo. – Quelli arrivano sempre quando meno ce li si aspetta! – mi faceva uno. Io scuotevo il capo. – Ammazzarli tutti, si dovrebbe – dicevo. Poi mi dissero di andare un po’ fuori, alla svolta, a vedere se arrivava nessuno. Io andai. Fuori, alla svolta, c’erano degli altri rasenti ai muri, nascosti negli angoli, che venivano avanti. Mi ci misi anch’io. – Dei rumori laggiù, verso quei negozi – disse quello che mi era vicino. Io feci capolino. – Metti la testa dentro, imbecille, che se ci vedono ci scappano un’altra volta – bisbigliò. – Guardavo… – mi scusai e m’acquattai al muro. – Se ci riesce di aggirarli senza che se ne accorgano – fece un altro – li prendiamo in trappola tanti quanti sono. Ci muovevamo a balzi, in punta di piedi, trattenendo il respiro: ogni poco ci guardavamo l’un l’altro, con gli occhi lustri. – Non ci scappano più – dissi. – Finalmente riusciremo a coglierli con le mani nel sacco – fece uno. – Era ora – dissi io. – Cani di delinquenti, svaligiare così i negozi! – disse quello. – Cani, cani! – ripetei io, con rabbia. Mi mandarono un po’ avanti, a vedere. Capitai dentro il negozio. – Ormai – diceva uno mettendo in ispalla un sacco – non ci pigliano più. – Svelti – disse un altro – tagliamo via dal retrobottega! Così gli scappiamo di sotto al naso. Avevamo tutti un sorriso di trionfo sulle labbra. – Resteranno con un bel palmo di naso – dissi. E si sgattaiolò nel retrobottega. – Ancora una volta che li giochiamo come merli! – dicevano. Su quella si sentì: – Alto là, chi va là – e le luci si accesero. Noi ci acquattammo dietro un nascondiglio, pallidi, e ci prendemmo per mano. Quelli entrarono anche lì, non ci videro, girarono. Noi schizzammo fuori e via a gambe levate. – Glie l’abbiamo fatta! – gridammo. Io inciampai due o tre volte e rimasi indietro. Mi trovai in mezzo agli altri che correvano pure. – Dai – mi dissero – che li raggiungiamo. E tutti si galoppava pei vicoli, inseguendo. – Corri di qui, taglia di là – ci si diceva e quelli ci avanzavano ormai di poco, e si gridava: – Dai che non ci scappano. Io riuscii a mettermi alle calcagna di uno. Quello mi disse: – Bravo, sei riuscito a scappare. Forza, da questa parte, che facciamo perdere le tracce! – e io mi accodai a lui. Dopo un po’ mi trovai solo, in un vicolo. Uno mi scantonò vicino, mi disse correndo: «Dai, da questa parte, li ho visti io, non possono essersi allontanati». Io corsi un po’ dietro a lui. Poi mi fermai, sudato. Non c’era più nessuno, non si sentivano più grida. Rimasi con le mani in tasca e ripresi a passeggiare, solo e a caso. [Fine dell’estratto da “Prima che tu dica pronto”] "],
["il-signor-veneranda.html", "Il signor Veneranda", " Il signor Veneranda di Carlo Manzoni (Milano, Rizzoli, 1949) "],
["la-chiave.html", "La chiave", " La chiave Il signor Veneranda si fermò davanti al portone di una casa, guardò le finestre buie e spente e fischiò più volte come volesse chiamare qualcuno. A una finestra del terzo piano si affacciò un signore. È senza chiave? - chiese il signore gridando per farsi sentire. Si, sono senza chiave - gridò il signor Veneranda. E il portone è chiuso? - gridò di nuovo il signore affacciato. Si è chiuso - rispose il signor Veneranda. Allora le butto la chiave. Per fare cosa? - chiese il signor Veneranda. Per aprire il portone - rispose il signore affacciato. Va bene, - gridò il signor Veneranda - se vuole che apra il portone, butti pure la chiave. Ma lei deve entrare? Io no. Cosa dovrei entrare per fare? Ma non abita qui lei? - chiese il signore affacciato, che cominciava a non capire. Io no - gridò il signor Veneranda. E allora perché vuole la chiave? Se lei vuole che apra il portone non posso mica aprirlo con la pipa, le pare? Io non voglio aprire il portone, - gridò il signore affacciato - io credevo che lei abitasse qui: ho sentito che fischiava. Perché, tutti quelli che abitano in questa casa fischiano? - chiese il signor Veneranda, sempre gridando. Se sono senza chiave si! - rispose il signore affacciato. Io sono senza chiave - gridò il signor Veneranda. Insomma si può sapere cosa avete da gridare? Qui non si può dormire - urlò un signore affacciandosi a una finestra del primo piano. Gridiamo perché quello sta al terzo piano e io sto in strada - disse il signor Veneranda - se parliamo piano non ci si capisce. Ma lei cosa vuole? - chiese il signore affacciato al primo piano. Lo domandi a quello del terzo piano cosa vuole, - disse il signor Veneranda - io non ho ancora capito: prima vuol buttarmi la chiave per aprire il portone, poi non vuole che io apra il portone, poi dice che se fischio debbo abitare in questa casa. Insomma io non ho ancora capito. Lei fischia? Io? Io no… perché dovrei fischiare? - chiese il signore affacciato al primo piano. Perché abita in questa casa - disse il signor Veneranda -; l’ha detto quello del terzo piano che quelli che abitano in questa casa fischiano! Be’, ad ogni modo non mi interessa, se vuole può anche fischiare. Il signor Veneranda salutò con un cenno del capo e si avviò per la strada, brontolando che quello doveva essere una specie di manicomio. "],
["la-macchia.html", "La macchia", " La macchia Il signor Veneranda si fermò sul pianerottolo delle scale, mise un dito su una macchia del muro accanto a una porta e si mise a premere con tutta la forza. Un signore si fermò a guardarlo. – Scusate –, disse il signore indicando la macchiolina sul muro – quella non è un campanello, è una macchia sul muro e non suona. – Ah– disse il signor Veneranda. – non suona? E perchè dovrebbe suonare secondo voi? Io non ho mai visto delle macchie che suonano nemmeno a premerle. Sono i campanelli che suonano quando si premono. – Appunto – disse il signore. – E quello non è un campanello, è una macchia sul muro. – Appunto – disse il signor Veneranda. – E chi ha mai detto che questo è un campanello? Se fosse un campanello non premerei col dito. Perchè dovrei premere col dito su un campanello? – Ma… voi non dovete suonare il campanello? – Io no – disse il signor Veneranda. – Se dovessi suonare il campanello vi pare che premerei col dito su una macchia qualsiasi? Ma voi siete matto. Se volessi suonare il campanello premerei sul campanello. Voi dove premereste? Sulle macchie? – Io no…– balbettò il signore che non sapeva cosa dire. – Io non… ma si può sapere perchè premete sulla macchia? – Io non, e si può sapere e una cosa e l’altra – gridò il signor Veneranda perdendo la pazienza. – Ma sapete che siete un bel tipo? Se volete suonare il campanello suonatelo pure, io già non ho nessuna intenzione di suonare i campanelli. E il signor Veneranda alzò le spalle poi scese le scale brontolando. "]
]
